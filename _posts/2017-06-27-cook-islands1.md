---
layout: post
title:  "Nazaj h koreninam: Cookovo otočje 1.del"
date:   2017-06-27
published: true
author: Ana
---

<p class="intro"><span class="dropcap">O</span> Cookovem otočju sem prvič malo več slišala na Novi Zelandiji, saj naj bi od tam prišli Maori, ki so kot prvi naselili takrat še z ljudmi neposeljeno območje. Predstavljala sem si rajske otoke sredi oceana, tople kraje s tropskim rastjem in se spraševala, kaj jih je gnalo na Novo Zelandijo, v hladnejše kraje s štirimi letnimi časi, ki jih niso bili vajeni, v samo (takrat še) divjino. Človeka je v svet vedno gnala želja po raziskovanju neznanih kotičkov sveta, želja po drugih dobrinah, boljšem življenju, le da so včasih potovali z dolgimi lesenimi kanuji na vesla, danes pa se usedemo na letalo in v zelo kratkem času premagujemo na tisoče kilometrov. Želja po pustolovščinah in odkrivanju neznanega pa je ostala v vsakemu izmed nas, le da se ta izraža na različne načine in je različno močno prisotna. 
</p>

Z idejo, da bi tja odpotovala sta naju okužila Slovenca, sokrajana, s katerima sva se spoznala v Christchurchu. Tudi onadva sta že bila na Cookovem otočju in sta nad njimi tako navdušena, da si nisva mogla izbiti nore ideje o tem, da se tja odpraviva tudi midva. Takrat sva bila še na južnem otoku in pred nama je bil še več kot en mesec potovanja po severnem otoku, ogromno načrtov in obiskov sva imela še v planu, prav tako pa tudi prodajo najinega avta, kar ni bil ravno mačji kašelj. Zato sva si rekla, da bo bolje, če dava željo o Cookovem otočju malo na stran in najprej vidiva, kako nama bosta čas in sreča ob strani.

Začela sva intenzivno oglaševati prodajo avta, kaj veliko zanimanja zanj pa ni bilo, saj je bila ravno sezona, ko so vsi prodajali avte in so le ti med backpackarji izredno izgubili na vrednosti. O tem kako je potekala prodaja bom pisala v kakšni drugi objavi, tokrat naj le povem, da sva ga celo zelo uspešno prodala in to dva tedna pred najinim odhodom domov. Bila sva res navdušena, 

<blockquote>ne samo zaradi velikega odpadlega bremena in denarja na bančnem računu, ampak tudi zato, ker je to pomenilo, da greva lahko na Cookovo otočje! :D </blockquote>

S Primožem sva se namreč dogovorila, da bova o odhodu tja razmišljala šele, če prodava avto, saj brez njega na Novi Zelandiji malo težje potuješ, pa tudi napovedano vreme ni bilo najbolj brilijantno za popotnika z nahrbtnikom, kovčkom in šotorom. Dejansko pa je resnica tudi ta, da sva Novo Zelandijo prevozila po dolgem in počez, ostal nama je le še majhen del - polotok Coromandel, ki nima ravno najboljših namestitvenih kapacitet, tako da bi bila odvisna od kampiranja in štopanja v slabem vremenu. Vsekakor nama je Cookovo otočje bolj dišalo, tako da sva kupila letalski karti, čez nekaj dni pa sva se že namakala v toplem morju. :D Hkrati pa imava sedaj še en izgovor več, da se nekoč vrneva na Novo Zelandijo in poravnava dolgove z obiskom edinega konca Nove Zelandije, kjer še nisva bila in je must-to-do.

<div class="photoset-grid" data-layout="1"> 
    <img src="/assets/images/27cookislands1/01.jpg" data-title="Iiiiiin greva spet na letalo! :D" data-lightbox="gr1">
</div><br/>

Sprva nisva mislila nikomur povedati, da se odpravljava tja, saj se je ideja zdela nora celo nama. Še posebej zato, ker sva že mesece in mesece uživala v potovanju, sedaj pa se odpravljava še na dopust po dopustu? Domačim sva tako samo sporočila kam greva in da se en teden ne bova oglasila, ker sva vedela, da tam ne bova zakupovala mobilnih podatkov, ker je bila cena noro noro visoka pa tudi zato, ker sva se želela odklopiti od vse tehnologije in bila sva na pravem kraju za to. Moja starša sta takoj ob novici zavila na Google Maps, da bi videla kje to je, njuna reakcija pa je bila: 

<blockquote>Kaj, pa saj to je sredi ničesar, sredi oceana, tako zelo majhen otoček, da se ga sploh ne vidi na zemljevidu, kaj pa če vas zalije tsunami? 
</blockquote>

<div class="photoset-grid" data-layout="1"> 
    <img src="/assets/images/27cookislands1/07.png" data-title="Potovalni načrt: Nova Zelandija - Rarotonga. Stric Google je zračunal malo daljšo pot." data-lightbox="gr1">
</div><br/>

Poletela sva proti majhnemu otoku sredi pacifiškega morja, ki se nahaja ravno na pol poti med Novo Zelandijo in Havaji, med Samoo in Francosko Polinezijo ob strani. Iz NZ smo tja leteli 3. maja, prispeli pa smo po štirih urah letenja in sicer 2. maja, tako da sva šla s časovnim strojem malce v preteklost in se po eni noči na Cookovem otočju ponovno zbudila 3. maja. Nova Zelandija je časovno deset ur pred nami in 22 ur pred Cookovim otočjem in zaradi tega se je zgodila tako velika časovna razlika, ki človeka kar malce zmede in moraš biti posebno pazljiv pri načrtovanju letov, da slučajno ne porušiš planov za naprej. 

<blockquote>Cookovo otočje je avtonomna parlamentarna demokracija v prosti zvezi z Novo Zelandijo.</blockquote> 

Otočje je sestavljeno iz petnajstih otokov vulkanskega nastanka med katerimi je najbolj poseljen otok Rarotonga, ki ima edini mednarodno letališče, tja pa sva letela tudi midva. Otočani imajo svojo vlado (čeprav je po otokih poseljenih zgolj okrog 15 000 ljudi), ki pa je pod velikim vplivom Nove Zelandije, kar občutiš skoraj na vsakem koraku. Vsi izdelki v trgovinah so uvoženi iz Nove Zelandije, veliko pravil je novozelandskih, tako da imaš občutek, kot da si še vedno v deželi Kiwijev, le klima in rastje nekako ne pašeta tja. Prebivalci Cookovega otočja imajo tudi novozelandsko državljanstvo, tako da jih veliko živi in dela na Novi Zelandiji, kjer so boljše službe in življenjski standard. Uporabljajo tudi novozelandski dolar, a imajo nekatere svoje, precej zanimive kovance, ki so unovčljivi samo na Cookovem otočju.

<div class="photoset-grid" data-layout="21"> 
    <img src="/assets/images/27cookislands1/05.jpg" data-title="Pogled na najbolj poseljen in hribvit otok Rarotonga." data-lightbox="gr1">
    <img src="/assets/images/27cookislands1/06.jpg" data-title="Drugi najbolj priljubljen otok je Aitutaki, ki ima menda najlepšo laguno na svetu. Midva se tja žal nisva odpravila, zaradi pomanjkanja časa, pa tudi notranji leti med otoki so izredno dragi." data-lightbox="gr1">
    <img src="/assets/images/27cookislands1/cookset15.jpg" data-title="Kovanci posebnih oblik, ki se uporabljajo na Cookovem otočju." data-lightbox="gr1">
</div><br/> 

Imajo tudi precej strogo migracijsko politiko. Kot turist si lahko na Cookovem otočju največ en mesec, ob prihodu pa moraš pokazati, da imaš povratno letalsko karto, sicer te pošljejo z istim letalom nazaj na Novo Zelandijo. Prav tako moraš imeti dokazilo o rezervaciji prenočišča na otoku, oziroma vabilo, če boš živel pri kakšnem lokalcu, tudi v tem primeru te pošljejo nazaj, če nimaš zagotovljenega prenočišča, saj kampiranje na plaži ni dovoljeno.

Dobra stvar tesne povezave z Novo Zelandijo je ta, da so letalske karte dokaj ugodne, v primeru, da letiš z nizkocenovnim prevoznikom. Midva sva plačala malo več kot bi sicer, če bi jih kupila prej (kupila sva jih tri dni pred odhodom) in če bi bila časovno bolj razpoložljiva, saj sva morala upoštevati datum odhoda domov iz Nove Zelandije. Dejstvo pa je, da so najboljše letalske povezave ravno iz Nove Zelandije, in ker sva bila že tam, sva se odločila iti še malo naprej prav zaradi tega, ker ne veva, če bova še kdaj imela takšno priložnost. Zdaj ko gledam nazaj si mislim, da boljše odločitve ne bi mogla narediti, saj je bil to najboljši zaključek najboljšega leta v mojem življenju.

<div class="photoset-grid" data-layout="2"> 
    <img src="/assets/images/27cookislands1/02.jpg" data-title="Sončni žarki zahajajočega sonca božajo notranjost letala ..." data-lightbox="gr1"> 
    <img src="/assets/images/27cookislands1/03.jpg" data-title="Oblaki popolnoma prekrivajo pogled na morje, v ozadju pa sončni zahod." data-lightbox="gr1">
</div><br/>

Po dobrih sedmih mesecih sva se spet usedla na letalo, a veselje je bilo veliko, saj nisva šla še domov, potovanja pa še ni bilo konec. Čakala naju je še zadnja pustolovščina preden se podava na dolgo pot proti domu. Let je bil večerno/nočni, tako da nisva veliko videla skozi okno letala in sva se kratkočasila s pisanjem dnevnika, branjem, pogovarjanjem itd. Tik preden smo pristali mi je Primož razlagal o enem videu na Youtubu, ko je na Češkem letalo skoraj pristalo, nato pa zaradi sunka vetra, ki bi letalo dobesedno vrglo v stran, ponovno vzletelo ob hitri in pametni odločitvi pilota. 

<blockquote>Zaradi vetra je tudi nas malo premetavalo, a tudi pomislila nisem, da se bo podobna zgodba pripetila ravno v trenutnih Primoževe razlage, da sva ostala za trenutek brez besed, ko sva uvidela, da se isto dogaja nam.
</blockquote>

Skoraj smo pristali, saj smo se že malo dotaknili tal s kolesi, nato pa ponovno vzleteli. Pilot nas je kmalu zatem pomiril, da so imeli težave z vetrom in da se bomo poskusili ponovno približati tlem. Ga je bilo pa lepo slišati in tako izključiti možnost, da je letalo ugrabljeno. Jupi, kajne? :D Saj ni nič takega, ampak v tistem trenutku si želiš iti samo dol, na trdna tla, čimhitreje kar se da. Takrat sem dobila en majhen občutek tesnobe, ki ga lahko doživiš le takrat, ko si na zelo majhnem otoku sredi ogromne mase vode, od koder je do najbljižje celine več ur letenja.

Občutek toplega zraka, stanja na trdnih tleh in nekakšnega poletnega vzdušja je bil fenomenalen. Ura je bila že pozno zvečer, ravno po nalivu, saj so bile na vdolbinah asfalta še luže, ozračje pa vroče in vlažno. Pričakala nas je lepa Maorka z barvnim cvetjem v laseh in širokim nasmehom na obrazu. Takšne dobrodošlice pa še ne. Aja saj res, tudi na Novi Zelandiji so nas ob vstopu v državo sprejeli Maori, hmmm še ena povezava s Kiwiji. Le kaj bi brez Maorov, prvotnih naseljencev Nove Zelandije, ki so bili pregnani iz svoje zemlje. Na Cookovem otočju pa je bil teritorij izključno njihov in lepo se je bilo vrniti h koreninam, v kraje od koder prihajajo in tako še nekaj več izvedeti o njihovi kulturi. Čas se tam giblje počasneje, prav tako pa le ta ni njihov gospodar, denar turistov pa je nadvse dobrodošel, saj je to glavni vir dohodka otočanov. Hvaležna sva za to, da sva pobliže spoznala ta košček raja na Zemlji o katerem sem prej sanjala skozi slike in videe malih zaslonov.

<div class="photoset-grid" data-layout="1"> 
    <img src="/assets/images/27cookislands1/04.jpg" data-title="Pristala sva na otok, oblečena še po novozelandsko, a srečna, da se je vse dobro izšlo, saj naju čaka samo veselje." data-lightbox="gr1">
</div><br/>

O tem kaj sva tam počela, kako sva se imela, pa v naslednji objavi!

Kia Orana! :D

---
layout: post
title:  "Moja nakupovalna vrečka je lahko balon!"
date:   2017-03-26
published: true
image:  17cover.jpg
author: Ana
---

<p class="intro"><span class="dropcap">S</span>e spomnite časov, ko so ti v trgovini za kupljene izdelke zraven dali brezplačno še neomejeno število plastičnih vrečk, v katerih si nato svojo vsebino nesel do avtov, le te pa so doma končale v koših za smeti. No,na Novi Zelandiji se to dogaja še vedno. Poleg prodajalca za blagajno imajo zaposlenega še nekoga, ki stvari zlaga v te plastične vrečke. Midva sva bila čisto začudena nad tem in zato vedno opozoriva blagajničarko, da ne potrebujeva vrečk, saj nimava kam z njimi (razen, če jih rabiva za smeti). Niti na pamet mi ni padlo, da bom zaradi tega dobila službo. In zaradi razlike v zračnem tlaku - vetra, ki mu na Novi Zelandiji ni videti konca.</p>

<blockquote>Kaj imajo plastične vrečke in veter skupnega? Odgovor je - smetišče!</blockquote>

Bila sva že precej obupana po treh tednih iskanja službe, izpolnjevanja enih in istih obrazcev, hoje od ene do druge restavracije in bara, kjer sva puščala najine življenjepise, obiskovanja zaposlitvenih agencij... Na koncu sva se že lagala o najinih izkušnjah, saj drugače za njih tudi piva ne znaš v roki držat, kaj šele na pladnju. Vedela sva, da je najina krivda, da sva se iskanja lotila v napačnem času, a tudi sanjalo se nama ni, da si Kiwiji po božičnih počitnicah vzamejo še tri tedne dopusta, ko zaprejo vse razen trgovin (je pa res, da je to za njih poletno obdobje in večina jih gre na počitnice). Že prej pa poskrbijo za dovolj delovne sile v hotelih, restavracijah, trgovinah, tako da ni bilo nobenega povpraševanja po delavcih. Da ne omenjava tega, da so bili najini zaposlitveni cilji precej bolj visokoleteči. Primož je hotel dobiti programersko službo, ki bi mu prinesla dodatne izkušnje in reference za naprej in malo višjo plačo. A na žalost ga nihče ni hotel vzeti za tako kratek čas, saj nama working-holiday viza omogoča delo pri enem delodajalcu največ za tri mesece, pri takih službah pa je na začetku veliko učenja, zato nihče ne zaposljuje kratkoročno.

Nazadnje pa sva šla v eno zaposlitveno agencijo, ki deluje podobno kot Adecco pri nas, saj išče delavce za druga podjetja in jih namesto njih zaposli, torej prevzame vse odgovornosti glede delavca, nakazuje plačo ... Podjetje je tako precej razbremenjeno in lahko delavca takoj pošlje domov, če z njim ni zadovoljno ali ga ne potrebuje več in se na ta način izogne dolgim postopkom odpuščanja. Pri njih pa je vse steklo zelo hitro, no pa tudi v sredini januarja smo bili, ko so se končno spravili vsi na delo. V enem dnevu sva imela predavanje o varnosti pri delu, med katerim smo izpolnjevali test, sledil je še kratek razgovor/pogovor z enim od zaposlenih o tem, kaj bi želela delati.

Naslednje jutro sem že dobila klic od gospe iz agencije, če bi prišla s Primožem delat na smetišče, ki je oddaljeno eno uro iz Christchurcha in nama povedala, da imava plačan še čas vožnje do tja ter 50$ za bencin na dan (od tega ne porabiva niti polovice za enodnevno vožnjo). Seveda sem rekla, da prideva, saj sva bila že skoraj brez denarja, sicer pa vedno lahko rečeš nasvidenje, če nama delo ne bi ustrezalo. 

<blockquote>Čez pol ure sva bila že v pisarni, izpolnila dodatne teste o varnosti, opravila test za droge na urinu, na koncu pa v roke prejela oranžno odsevajočo se uniformo, čelado, naušnike, zaščitna očala, rokavice, čevlje z zaščitno kapo, škornje ... Malo sva se spogledala, kam naju to pošiljajo, a naj ne bi samo poberala smeti? :D</blockquote>

In tako sva postala diplomirana smetarja, kot nama je moj ati večkrat pravil! :D

Najina naloga je bila, da hodiva z velikimi črnimi vrečami po hribu gor pa dol in pobirava vrečke, ki so poletele kot balon, visoko v nebo in se nato zagozdile v skoraj en meter visoki travi. Smetišče na katerem sva delala mesec in pol je delovalo tako, da je smeti zasuvalo s plastmi zemlje, da so se le te zakrile, zaradi vetra pa so razni lahki elementi, kot so vrečke, embalaža in papir, med zasuvanjem poleteli na obrobje hriba zgrajenega s smetmi in zemljo. Po tem obrobju sva se vsakodnevno sprehajala midva in delala statistiko popularnosti trgovin, božičnega darilnega papirja, dobila sva vpogled v gospodinjstvo Kiwijev, katere vrste čipsa, sira in riža najraje kupujejo, kaj so se morali naučiti v šolah, videla celo nekaj fotografij in pisem. Smeti znajo biti dejansko precej zanimive, in če delaš to vsak dan, si pač moraš narediti čas zanimiv. 

<div class="photoset-grid" data-layout="2">
    <img src="/assets/images/17landfill/02.jpg" data-title="Na začetku, ko je bilo smeti še ogromno, sva nabrala tudi do 30 vreč na dan." data-lightbox="gr1">
    <img src="/assets/images/17landfill/03.jpg" data-title=":D" data-lightbox="gr1">
</div><br/>

Ko nama je hrib uspelo rešiti smeti, sploh ni izgledalo, da je le ta en kup plastike. Pogled na smetišče je bil prav lep, predvsem zelen, tako da sva bila zadovoljna s svojim delom, pa tudi za naravo sva naredila nekaj dobrega, saj bi se drugače lahko smeti z vetrom širile naprej proti gozdu in morju. Šef nama je tako v naslednjih tednih dajal tudi druge zadolžitve, ki so precej popestrile enolično delo, vmes pa se je še našel kakšen dan ali jutro, ko naju je poslal poberat smeti na druge dele smetiščnega posestva. En teden sva se ukvarjala samo z urejanjem okolice, kjer so pisarne in skupni prostori za odmore ter ploščad kamor odlagajo zabojnike v katerih pripeljejo smeti. Pometala sva asvalt, odstranjala nasulo zemljo v jaških za vodo, ruvala travo in plevel z robnikov na precej velikem območju itd ... V naslednjih tednih sva se lotila še barvanja rje na kontejnerjih in jih podmazovala na tečajih. Zadnje dni pred koncem najinega dela na smetišču pa so imeli stisko s številom tovornjakarjev, ki so vozili kontejnarje polnih smeti, tako da so poslali Primoža, da je stal na vrhu smetišča in odpenjal vrata, ki so se nato dvignila, da so šle smeti ven (to delajo sicer šoferji, vendar jim je Primož na ta način privarčeval čas). Ko je bil kontejnar prazen, pa je vrata zopet zapel, da so ga lahko peljali na ploščad, od koder so jih prevzeli drugi šoferji in jih peljali nazaj v Christchurch na zbirno mesto.

<div class="photoset-grid" data-layout="12">
    <img src="/assets/images/17landfill/01.jpg" data-title="Barvanje rjavečih zabojnikov nama je bilo eno najljubših opravil. Malo manj navdušeni so bili verjetno na agenciji, ko sva jim vrnila najino opremo z veliko svetlo modre barve preko oranžne. :P" data-lightbox="gr1">
    <img src="/assets/images/17landfill/09.jpg" data-title="Lubrikiranje oziroma podmazovanje tečajev ali drugače povedano - zelo umazano delo, ki je naredilo najino uniformo še črne barve." data-lightbox="gr1">
    <img src="/assets/images/17landfill/10.jpg" data-title="Primož je poskrbel za višinske dele." data-lightbox="gr1">
</div><br/>

V tem času sva še vedno živela z Vietnamskim parom in njuno dveletno hčerko Caro v samem centru Christchurcha. Kljub temu, da sva vsak dan prišla pozno domov in bila precej utrujena, se je vedno našel čas za skupno druženje. Ponavadi smo skupaj kuhali, jedli slovenske in vietnamske jedi in se zraven pogovarjali o naših državah, razlikah ... Tony živi na Novi Zelandiji že od njegovega študija dalje (16 let), pred tremi leti pa se je poročil z Vietnamko Thao, ki prihaja iz precej premožne družine. Je ena od Vietnamcev, ki se jim dobro godi in ne občutijo pomanjkanja, a na južno poloblo je prišla po tem, ko se jima je rodila hčerkica. Še vedno nista odločena, kaj bosta naredila, kje bosta živela, saj vsak vleče v svojo smer in zato ju je bilo res zabavno poslušati, kako je imel vsak drugačno mnenje o Vietnamu. Tony je objektivno gledal na to, da je življenje tukaj lepše, saj ni take gneče, nereda na ulicah, na splošno so tukaj boljši pogoji za življenje, Thao pa je vedno imela za povedati, da ni več tako hudo in da je že predolgo časa minilo, ko je bil tam nazadnje. Verjamem, da jo še vedno bolj vleče domov, kjer ima svojo hišo, razkošje, tukaj pa si dom delita s sostanovalci kot sva midva. Hkrati pa jo spoštujem, da se je bila pripravljena prilagoditi iz gospodične, ki je imela svojo služkinjo in čistilko, v ženo, ki se trudi naučiti kuhati, peči, skrbeti za gospodinjstvo ... Ravno zaradi tega smo se veliko skupaj smukali v kuhinji. Naučila sem jo peči različne sladice, kruh in pico. Obenem pa nama je bila kot novozelandska mama. Vedno je skrbela za naju, samo da sem rekla, da me boli glava, že sem dobila zeliščno kremo v roke, dajala nama je tropsko sadje, vietnamske sladice, ki jih je pripravila sama ... Poleg tega pa nama dala še zvrhan koš nasvetov in življenjskih naukov. 

<div class="photoset-grid" data-layout="2">
    <img src="/assets/images/17landfill/v1.jpg" data-title="Tony in Thao s svojo prvo pico, ki sta jo naredila sama. :)" data-lightbox="gr1">
    <img src="/assets/images/17landfill/v2.jpg" data-title="Skupinska fotografija s celo družinico na našem vrtu." data-lightbox="gr1">
</div><br/>

##### (Odstavek posvečen mami in njenim sodelavkam v vrtcu Mavrica Trebnje)

Cara je bila zelo prisrčna in zgovorna punčka. Še nikoli nisem videla dveletnika, ki bi toliko govoril. Znala pa je že precej angleških besed, saj se je ravno v tistem času uvajala na vrtec. Zdaj razumem, zakaj je na Novi Zelandiji toliko zasebnih Au Pair varušk, saj so vrtci tukaj zelo dragi in prav nič kvalitetni. Samo šest ur varovanja v Carinem vrtcu stane 30 eur, s tem da zraven nimajo vključene hrane, torej je v ceno všteto zgolj varstvo. Še ena slaba stran pa se mi zdi tudi ta, da so skupine mešane. V eni skupini so otroci od 1 do 4 leta starosti, tako da se starejši menda znašajo nad mlajšimi, enoletnike pa imajo bolj kot ne v posteljicah. Verjetno vsaka stopnja razvoja zahteva svojo vzgojo in zato si predstavljam en velik nered in pomanjkanje kakovosti za ta razvijajoča se bitja. Tudi spanje je katastrofa po tem kar je videla Thao. Tisti, ki hočejo spati, grejo spat, ostali pa se igrajo v istem prostoru, tako da tudi ti otroci, ki potrebujejo spanec, verjetno ne spijo najbolje. Kiwiji so namreč resnično zelo sproščeni ljudje, zato se tudi vzgojiteljice zelo malo sekirajo in vse jemljejo zelo 'u izi'. Otroci imajo tako včasih polna usta blata ali mivke pa se temu le nasmehnejo, če so otroci lačni bodo vzeli lunch box in bodo jedli, če ne, bodo pač doma. Glede na to, da moja mami dela v vrtcu in jo tam večkrat tudi obiščem, vem da je pri nas sistem veliko boljši (vsaj s stališča otrok in staršev, vzgojiteljice so verjetno pod večjim pritiskom). Slovenski starši se še zavedajo ne, kakšno srečo imajo in kako malo plačujejo v primerjavi z drugimi državami (vem da je zelo podobno stanje tudi na Irskem, v Belgiji, na Nizozemskem - povsod, kjer so popularne Au Pair varuške).

Zanimivo je, da so na smetišču delali samo Kiwiji. Delo je namreč dobro plačano, prav tako pa ni zahtevno, saj se večinoma cele dneve vozijo v tovornjakih in vozijo smeti na smetišče, odpenjajo in pripenjajo zabojnike. Prav zaradi tega so vsi delavci s šefom na čelu zelo sočustovali z nama, nama govorili, kako sva pridna in da od vseh tukaj najbolj garava, imava najtežje delo na soncu in vetru itd ... :P Ni bilo dneva, ko se nama šef ne bi zahvalil za najin trud in naju pohvalil. Enkrat naju je prišel pogledat celo šef iz najine zaposlitvene agencije in se nama zahvalil za trud in naju povprašal, če sva zadovoljna. Samo vdušje v tem podjetju je bilo res enkratno, sproščeno, človeku prijazno. Kljub temu, da sva delala umazano delo, bila oblečena v dolge hlače in rokave tudi, ko je bilo 30 stopinj in je teklo od naju, ko sva se morala premikati po soncu v visoki travi in pobirati včasih tudi precej smrdeče smeti, mi ni bilo težko biti smetarka, saj nikoli nisem imela občutka, da sem zaradi dela, ki ga opravljam manj vredna, nihče ni izvajal pritiska nad nama, koliko je treba narediti, bila sva precej svobodna. Vsi so bili tako prijazni do naju, naju pozdravljali, trobili v tovornjakih, ko so se peljali mimo, se hoteli pogovarjati z nama.

<div class="photoset-grid" data-layout="1">
    <img src="/assets/images/17landfill/07.jpg" data-title="Pogled na smetišče z zgornje ceste. Včasih je bila spodaj dolina, danes je ta zasuta s smetmi in zemljo." data-lightbox="gr1">
</div><br/>

Že kmalu na začetku dela sva začela dobivati darilca v najino vrečko za hrano. Dobivala sva vse sorte od sadja do prigrizkov, piškotov, peciv ... In nisva imela pojma od koga to je, tako da sva začela še midva kaj puščati za skrivnega prijatelja, vendar od naju nikoli ni vzel. No po nekem času sva ugotovila, kdo to je in darilca so prihajala še vedno do zadnjega dne, s to izjemo, da sva zatem tudi midva obdarovala njega, saj sva vedela v katero vrečko je treba dostaviti. :D Tudi od drugih sva marsikdaj dobila kakšne domače dobrote, enkrat pa mi je en delavec, od kogar žena je Kitajka in se ukvarja s kozmetično industrijo, v službo prinesel en cel kup zelo dragih novozelandskih krem za različne namene, tako da sem začela malo bolj skrbeti za svojo kožo. :)

Za vse delavce je torej res lepo poskrbljeno, zato so tudi zelo zadovoljni in nimajo problemov z iskanjem novih delavcev. Vsak mesec ob jutrih priredijo 'Health and safety meeting' za varnost pri delu. Zaradi tega sva vedno morala že en dan prej s Primožem pomesti delavnico, naslednji dan pa pripraviti še mize, saj je po sestanku sledila pojedina. Mize so bile obložene s hrano, tako da tisti dan, ni bilo treba nič nositi za malico. V kuhinji je vedno na razpolago tudi čaj, kava, kakav, mleko in kruh. Na vsake dva do tri mesece pa priredijo tudi piknik in to v času službe, za peko mesa pa sta vedno zadolžena smetarja - torej midva! :D Na plano smo privlekli dva velika žara, en delavec je pripeljal najboljše in najdražje meso v mestu (po tem podatku me je malo skrbelo, da mi ne bi slučajno ratalo vsega zažgat), zopet smo pripravili mize s pijačo, kruhom in zelenjavo. Mesa je bilo res ogromno, saj sva s Primožem vsak na svojem žaru eno uro pekla rundo za rundo. In vse to je vedno častila služba, prav tako pivo vsak petek po zaključenemu delavniku. Mislim, da je moškim dušam resnično ugodeno, kajne? :D Ko sem si naložila kruh z mesom in raznimi prelivi, sem nanj položila še nekaj solate, nato pa je prišel do mene en delavec in rekel: Veš, pravi Kiwiji ne bi dal tegale zelenga gor, samo meso! :D

<div class="photoset-grid" data-layout="2">
    <img src="/assets/images/17landfill/04.jpg" data-title="Ko smetarja postaneva žar mojstra! :D" data-lightbox="gr1">
    <img src="/assets/images/17landfill/05.jpg" data-title="Odločila sva se, da za piknik narediva kremšnite in jim tako prineseva malo slovenske kulinarike. Številni so prišli do naju in se nama zahvaljevali ter komentirali, da so odlične. Po vsemu mesu sploh ne vem, kako jim je uspelo pojesti še sladico!" data-lightbox="gr1">
</div><br/>

Še najbolj od vseh sva se spoprijateljila s Stevom, ki je bil tisti skrivni prijatelj, ki je skrbel za naju, da nisva bila lačna. Zadnje delavne dni sva živela v bistvu pri njemu, saj sva se izselila iz Christchurcha in niti slišati ni hotel, da bi bila v tem času v avtu ob reki. Tudi pri njemu smo imeli piknik, saj brez mesa pri Kiwijih pač ne gre, prav tako ne brez ogromnih plinskih žarov, ki tako kot njihovi ogromni avti, delujejo zelo požrešno in nevarčno za uporabnika. Oba z ženo sta bila do naju tako zelo odprta in prijazna, kot da se poznamo že res dolgo časa. Takrat je bil ravno pustni čas, tako da sva za njih pripravila miške, katere so vsi oboževali, en večer pa sva pripravila tudi večerjo - golaž s kruhovimi cmoki in tudi nad to hrano so bili navdušeni. 

Predzadnji dan pa nama je počila guma na avtu, tako da sva se morala ubadati še s tem, ampak na srečo se ni bilo potrebno dolgo voziti z nadomestno gumo, saj sva imela do Steva le 20 minut. Za naju je poklical tudi dva mehanika, ki ju je poznal in mu razložil, kakšno je stanje. Mehaniku je povedal, da sva na Novi Zelandiji samo še slabe tri mesece, tako da ne bi rada zapravljala za nove gume, in da naju ne sme obrati (vse to nama je uredil v delovnem času, saj najin mobilni operater na smetišču ni lovil). Takrat sem se malo zamislila, kako zelo daleč od doma sva. Vem, da bi mi doma v takem primeru pomagal ati, saj pozna veliko vulkanizerjev/mehanikov in bi našel kakšno ugodno varianto, brez da bi me ob nakupu obrali. Izkazalo se je, da imava tudi tukaj res dobre prijatelje. Roko na srce, tujce kot sva midva ljudje najraje prinesejo naokoli, ko pa je za naju jamčil Kiwi, je bilo vse skupaj tudi za mehanika malo drugače. Ugotovil je, da je tudi druga zadnja guma zelo slaba in bi se v kratkem času tudi z njo naredilo isto. Za naju je našel dve zelo dobri rabljeni gumi, za kateri sva plačala le 100 dolarjev (okrog 60 eur), medtem ko bi naju novi stali zagotovo več kot 300 dolarjev. Bila sva srečna, da se je to zgodilo takrat in ne enkrat na poti med potovanjem v divjino.

<div class="photoset-grid" data-layout="1">
    <img src="/assets/images/17landfill/06.jpg" data-title="Prijazen Škot z 'rusko angleščino', ki se je takoj javil, da nama pomaga zamenjati gumo." data-lightbox="gr1">
</div><br/>

Ko sva povedala, da se po delu za en dan odpravljava v toplice, da se malo odpočijeva, je Steve na plan privlekel še karti za Hanmer Springs. :D Na vsak način je vztrajal, da je nakup kart za njih ceneje, ker so lokalci, in da ju morava sprejeti. Tudi v času najinega potovanja sva z njim še vedno v stiku in na poti za nazaj bova njegovo družino ponovno obiskala, nato pa bomo šli menda še skupaj proti severu južnega otoka, kjer živi njegov brat in bomo skupaj lovili ribe. Midva se že veseliva tega ribjega bbq-ja. :)

Kljub temu, da so se vsi domači in nekateri prijatelji zgražali nad tem, kakšne službe dobivava, sva bila midva ponosna na delo, ki sva ga opravljala. Resnica je namreč ta, da vsi ki prihajamo na Novo Zelandijo z WH vizo, opravljamo dela, ki jih Kiwiji ne marajo, ker so ali preveč naporna ali pa umazana. Tudi mi imamo takšne delavce, ki delajo dela, ki jih sami nočemo, vendar lahko rečem, da je na Novi Zelandiji razlika v tem, kako ljudje sprejemajo delavce, ki opravljajo bolj 'nizkotna dela', prav tako pa je vzdušje precej bolj prijetno, za delavce je lepo poskrbljeno in nadrejeni imajo do vseh ljudi pod njimi zelo spoštljiv in sproščen odnos, kar sem pri službah, ki sem jih opravljala v Sloveniji do sedaj pogrešala.

<div class="photoset-grid" data-layout="22">
    <img src="/assets/images/17landfill/11.jpg" data-title="Na zadnji dan dela nisem imela kaj delati zadnjih 30 min in sem se vozila s Stevom po smetišču v tovornjaku. Kako imajo dober razgled skozi veliko šipo! :D" data-lightbox="gr1">
    <img src="/assets/images/17landfill/12.jpg" data-title="Takole se dvigne zabojnik, da smeti zdrsnejo na tla." data-lightbox="gr1">
    <img src="/assets/images/17landfill/13.jpg" data-title="V ogledalu lahko vidite Primoža, ki zapira vrata zabojnika." data-lightbox="gr1">
    <img src="/assets/images/17landfill/14.jpg" data-title="To pa je najina zadnja slika iz smetišča, z umazanimi uniformami, ki so že precej smrdele, malce utrujena, srečna, ker se zopet začenja potovanje in malce žalostna, ker veva, da je to najin zadnji del Nove Zelandije ..." data-lightbox="gr1">
</div><br/>

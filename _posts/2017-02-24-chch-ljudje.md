---
layout: post
title:  "Moj dom, moj smisel, moje mesto?"
date:   2017-02-24
published: true
author: Ana
---

<div class="photoset-grid" data-layout="1">
    <img src="{{ '/assets/images/15christchurch/main.jpg' | relative_url }}" data-title="Foto: Mark Baker" data-lightbox="gr1">
</div><br/>


<p class="intro"><span class="dropcap">V</span> prejšnjem članku je Primož opisal 10 različnih zanimivosti mesta v katerem sva živela zadnja dva meseca in verjetno ste opazili, da se vse vrti okoli potresov, predvsem tistega uničujočega leta 2011, ki je uničil skoraj vse zgodovinske stavbe in zaradi katerega je ugasnilo 185 življenj. Za vse to pa je bilo potrebnih samo nekaj deset usodnih sekund. Ker nočem, da ostanemo samo pri številkah in podatkih, sem se odločila, da napišem en članek o tem, kako se je mesto spremenilo v družbenem smislu, saj so se zgodbe dotaknile tudi mene. </p>

Spomnim se najine prve vožnje in sprehoda skozi mesto. Bila sem zmedena, kje sploh je mesto, center, kje so ljudje, dogajanje, zakaj je tako mrtvo, kaj ni to eno največjih mest na Novi Zelandiji? Povsod si lahko videl zravnane površine, kjer sedaj raste trava ali pa je površina namenjena parkiranju avtomobilov. Malo bolj v centru mesta pa sami žerjavi in na novo nastajujoče zgradbe, ki bodo nekoč najverjetneje nakupovalni centri in poslovne stavbe. Eno samo gradbišče! Bolj kot napol podrta katedrala me žalostijo ravno te prazne površine, ki samevajo, mestu pa dajejo neko praznino in spomine na težke čase, ko niso bile prizadete samo zgradbe, ampak predvsem ljudje.

Potres se je zgodil 22. februarja leta 2011, ob 12:51 uri, ravno takrat, ko je bila večina ljudi v službah ali po opravkih v mestu. Čutilo se ga je po celi Novi Zelandiji, medtem ko je največ škode povzročil ravno v Christchurchu, saj je bil epicenter od njega oddaljen le nekaj kilometrov. Od 185 mrtvih ljudi, jih je 115 umrlo v šestnadstropni stavbi Canterbury Television building, ki je nekaj škode utrpela že v potresu leta 2010, eno leto kasneje pa se je popolnoma zrušila. Ta stavba je gostila televizijsko hišo, medicinsko kliniko in angleško jezikovno šolo v kateri je bilo takrat 12 japonskih študentov, za katere je japonska vlada odposlala posebne enote za reševanje, a na žalost jih ni bilo mogoče rešiti. Ostale žrtve so umrle še v nekaterih drugih stavbah, 8 jih je bilo ubitih v mestnem avtobusu na katerega se je zrušil del stavbe.

V sredo je bilo ravno šest let od tega usodnega dneva in mesto se počasi postavlja na noge. Nekateri sodelavci pravijo, da še vedno čakajo na cenilce, da pridejo popisati škodo v hišah. Domovi ob potresu večinoma niso bili uničeni, nekaj časa je bila zgolj motena oskrba z vodo. Sodelavec Kim je povedal, da je v svoji hiši skoraj en mesec gostil 16 ljudi in jih oskrboval s hrano, medtem, ko so urejali svoje domove. Pomagali so si med sabo, saj bi bili v nasprotnem primeru še huje prizadeti. 

Ker je bilo močno poškodovanih kar nekaj poslovnih stavb, so ljudje izgubili službe, nekateri domovi so bili preveč poškodovani za popravilo, zato so bili prisiljeni, da začnejo znova. Zaradi tega se jih je veliko izselilo v druga mesta, kjer so si zgradili novo življenje. Tudi zato, da so se umaknili kraju, ki jih je prizadel tako finančno kot tudi čustveno. 

Cimer Tony, ki že 16 let živi v Christchurchu nama je razlagal, da je bil včasih center mesta živahen, ljudje so bili na ulicah, v barih, restavracijah, vzdušje je bilo takšno kot v drugih večjih mestih, kjer se veliko dogaja. Po potresu pa je še nekaj časa vladala tišina, na ulici skorajda ni bilo ljudi, vse je bilo v znamenju žalovanja. Veliko ljudi pa ni spremenilo samo kraja bivanja, ampak so spremenili tudi način življenja. Velikokrat je namreč tako, da šele po veliki izgubi, naravni katastrofi uvidiš, kaj je sploh smiselno, česa si v življenju sploh želiš in česa ne. Kot da se ti obzorje zjasni v trenutku. 

Tonyjev prijatelj Ben mi je povedal, da je bil priča dogodku v času potresa, ko se je zgradba zrušila na avto v katerem so bili ljudje.

<blockquote>Dogodek si ni mogel zbrisati iz spomina in v glavi mu je odzvanjala misel: 'Kaj, če bi bil jaz v tem avtu, v tisti stavbi, eden izmed teh ljudi?'</blockquote> 
 

Vsakodnevno poslušamo o dogodkih, kjer umirajo ljudje. Teroristični napadi, vojne, poplave, umori, lakota ... Seveda takrat sočustvujemo z ljudmi, nam je za njih hudo, ampak takoj naslednjo sekundo nadaljujemo s svojimi opravili in kmalu pozabimo na njih. Zato, ker je to tako daleč od nas, ker se nas ne tiče, ker nismo ničesar prikrajšani, ker mi lahko nadaljujemo s svojimi življenji in jih živimo bolj ali manj v ne/polnosti. Vse nam ostaja še naprej samoumevno, to da smo varni, da imamo vodo, hrano, družino, prijatelje ...

<blockquote>Ko enkrat vse to ali nekaj od tega izgubiš, pa se začneš spraševati o tem, kaj je pravzaprav tvoj smisel, kaj te osrečuje, za koga ali kaj se boš boril, kam se boš podal ...</blockquote> 


Predstavljam si, da se tako počutijo ljudje, ki imajo za sabo težke izkušnje in zgodbe. 

Ben je po tem dogodku prodal svojo hišo, pustil službo in se z denarjem podal v Kanado, kasneje pa obiskal še nekaj drugih krajev. Ne živi več samo iz dneva v dan kot je to počel prej, ampak ceni vsak trenutek, ki mu je bil prej samoumeven. Preko spleta je našel svojo ljubezen, kmalu pa se bo tudi poročil in v očeh se mu vidi, kako je srečen in da je zanj življenje dar, ki ga ceni in živi v polnosti.

Mesto pa je prejšnji teden pretresel močan požar, ki se je raztezal na veliki površini, gašenje je namreč trajalo dneve in dneve. V službi sem med odmorom v časopisu prebrala kolumno, kjer avtorica piše o tem, kako so ljudje ponovno potrti, saj jim je po tem, ko jim je potres porušil infrastrukturo, kjer so preživljali prosti čas, sedaj požar vzel še Port Hill, ki je pomenil igrišče v času, ko se je mesto postavljalo na noge. Gre za hrib s številnimi treking potmi in adrenalinski park za gorske kolesarje, katerega sva obiskala tudi midva s Primožem za enega od nedeljskih izletov in lahko rečem le, da je bil res zelo priljubljen. 

Za to območje so značilne tudi hude poplave, zato se meščani sprašujejo, katera katastrofa bo sledila naslednjič? Jaz pa se včasih ob vsem tem vprašam, zakaj so mestu dali takšno ime - Christchurch = Kristusova Cerkev, ko pa je to najverjetneje eno največkrat prizadetih območij na Novi Zelandiji. So ljudje zato izgubili vero, cerkve pa napol samevajo, tiste, ki niso napol podrte in se za njihovo popravilo nikoli ne bo našlo denarja? 




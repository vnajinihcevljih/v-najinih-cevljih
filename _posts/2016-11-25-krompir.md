---
layout: post
title:  "Midva pa imava krompir!"
date:   2016-11-29
published: true
author: Ana
---

<p class="intro"><span class="dropcap">V</span>eš tisti občutek, ko na primer cel mesec med počitnicami sestavljaš stikala in vtičnice in nato še celo življenje trpiš za nekim sindromom, da se vsakič, ko vidiš vtičnico na steni, spomniš na primer bolečine v hrbtu, ki si jo takrat trpel, živčnosti ali boš uspel narediti predpisano normo, predvsem pa se spomniš ljudi, ki to počnejo vsak dan in koliko dela in energije je potrebne, da nastane izdelek. Od surovin pa do trgovine, oziroma naših domov. Za vse ostale je to le vtičnica, kraj kjer se polnijo vse elektronske naprave brez katerih ne znamo več živeti, je le neka malenkost, ki je v življenju čisto samoumevna in nepomembna, če nisi bil zraven pri proizvodnji le te. Ravno danes pripravljam krompirjeve cmoke, ki jih bova jedla za večerjo, moje misli pa bežijo nazaj k najinemu prvemu delu tukaj na Novi Zelandiji. Le tega se bom najverjetneje spominjala do konca življenja, tako kot vtičnic in stikal, vsakič ko bom v roke prijela krompir in skušala iz njega narediti nekaj užitnega. </p>

Gospod Kitajec (njegovo ime sem pozabila isti trenutek, ko ga je izgovoril, zato bo od zdaj naprej poimenovan kar tako) naju je skupaj s Celine pripeljal v eno izmed svojih hiš, ki jih oddaja. Povedal nam je, da bomo živeli skupaj s štirimi Kitajkami, ki so trenutno na delu v proizvodnji, kjer bomo tudi mi delali. Najprej smo se vsi trije novopečeni stanovalci odpravili po nakup hrane, ta čas pa izkoristili za spoznavanje. Celine nama je razložila, da prihaja iz Malezije (malezijska Kitajka), kako je dobila vizo, kakšni so njeni načrti … Je ena tistih ljudi, ki ti zelo hitro prirastejo k srcu, v štirih dneh lahko rečem, da smo postali prijatelji in sva jo kmalu pogrešala, ko nismo bili več skupaj, saj smo postali prava triperesna deteljica.

Ko smo mi trije sedeli za mizo in se mirno pogovarjali o vsem mogočem, zaslišimo avto in naše sostanovalke, ki so prihajale od dela ob pol desetih zvečer. Bile so nenavadno živahne za nekoga, ki prihaja iz dela, kaj živahne, naspidirane z energijo, polne smeha in malo čudnih kitajskih zvokov. Na hitro smo se predstavili, pa so že hitele kuhat večerjo in kosilo za naslednji dan. Vmes eno izmed punc povprašam o delu, kako poteka, koliko časa, kaj sploh delajo itd… Najprej izvem, da se dela 12 ur (pri sebi pomislim, ok wtf Ana, lahko bi se pozanimala, koliko časa se dela; se nato hitro spomnim, kako težko se je bilo z gospodom Kitajcem kar koli zmeniti in si oprostim to malenkost), da je zato kar naporno, vmes so pa trije kratki odmori, en za kosilo, dva pa za pretegnit mišice. OK, saj bova zmogla kajne Primož, saj je samo krompir ali korenček ali čebula. Neverjetno je to, da so bile punce vsak dan polne energije in smeha, tokrat so delale 12 ur in nato še skoraj dve uri čakale na prevoz, pa kljub temu niso zgledale nič utrujene ali tečne.

Naslednji dan nas je nekaj minut po šesti uri zjutraj pobral gospod Kitajec. Peljali smo se še 25 minut do tovarne, kjer gojijo in nato pakirajo razližne vrste zelenjave in sadja. Razložil nam je, da je

<blockquote> ta tovarna v lasti Kitajca, čigar praded (ali dedek, nisem prepričana) je prišel na Novo Zelandijo s trebuhom za kruhom, ker je slišal, da je tukaj tako kot v Astraliji veliko zlata. No, zlata ni našel, si je pa ustvaril družino in odkrival bogastva plodne zemlje, ustvaril podjetje, ki je še danes eno največjih pridelovalk, predvsem zelenjave, na Novi Zelandiji.</blockquote> 

Najprej smo pol ure porabili za čakanje in podpise. V roke smo dobili eno 2 cm debelo knjigo o varnosti, ki je pri njih zeloooo pomembna, češ da jo naj zdajle preberemo (ker se res da prebrati tako debelo knjigo v parih minutah :P) in nato podpišemo, da smo z vsem seznanjeni. Nato je sledil voden ogled strojev ter predavanje o ločevanju krompirja - kateri krompir moramo vreči v zaboj za smeti ter kateri krompir je druge in prve klase (kakovostnega razreda). Glavni šef nam je povedal, kdo je naš šef in kaj bo kdo od nas delal. Vsi, vključno z našim šefom smo imeli isto delo – sortirali smo krompir, ki je prihajal po tekočem traku, razen Primoža in še enega, ki sta delala drugo. En je bil viličar, Primož pa je ravnal krompir, ki ja padal s traku v zaboj, ki je držal eno tono, zraven pa ga posipal s prahom, ki je preprečeval kaljenje krompirja. S Celine sva stali vsaka na svoji strani traku, ob meni je bila še ena ženska, nasproti nje, tik pred padcem krompirja pa je bil naš šef, ki je kot zadnji preverjal, da v zaboj prve klase pade res samo najboljši krompir. Pred nami vsemi pa je krompir ločeval še en fant, ki je stal malo višje, na mašini za ločevanje in z njo tudi upravljal (vendar je ven metal samo najbolj gnile).

<div class="photoset-grid" data-layout="12">
    <img src="/assets/images/06krompir/02krompir.jpg" data-title="Primož in Celine med odmorom." data-lightbox="gr1">
    <img src="/assets/images/06krompir/01krompir.jpg" data-title="Mašina za sortiranje krompirja." data-lightbox="gr1">
    <img src="/assets/images/06krompir/03krompir.jpg" data-title="Krompir na tekočem traku." data-lightbox="gr1">
</div><br/>

Ti trije dnevi so se zares držali skupaj kot dolga čreva. Vrhunce dneva so predstavljali odmori in odhod domov, kjer si si skuhal še kosilo za naslednji dan in hitro odšel spat ves izmučen, naslednji dan pa ponovil vse našteto. Kako se počutiš na koncu dneva, ko 12 ur stojiš in zreš v krompir, se boriš sam s sabo, da ne zaspiš in skušaš biti pri tem čimbolj učinkovit, je težko opisati, dovolj dobro opisati, saj ne boš razumel, če ne doživiš. 

<blockquote> Velik del časa se ni premikal trak v desno, ampak sem se jaz cela premikala v levo, trak pa je miroval. Potem sem se malo brcnila in potresla z glavo in usmerila pogled v drugo točko, da sem resetirala gibanje traku. Za nekaj časa se je spet vrtel trak, nato spet jaz in postopek sem ponovila … </blockquote> 

Tudi, ko se je trak ustavil si imel še nekaj časa občutek, da se vrti, vendar sedaj v drugo smer. Najhuje od vsega pa je bilo, ko se mi je začelo spati. Vsak dan se mi je dogajalo ob istem času, mislim, da je bila to še vedno posledica časovne razlike, saj se mi je spalo ravno takrat, ko je bila še vedno noč v Maleziji. Takrat sem prišla bližje k Celine in po nekaj minut pogovora sem prišla k sebi. Že prvi dan naju je glavni šef videl, da se pogovarjava in naju opozoril, da je pogovarjanje prepovedano, saj nato krompir ni dobro prebran (halooo, edina stvar, ki jo počneš je, sortiraš krompir, kako se zraven ne bi uspel še pogovarjati). Na njegovo opozorilo prejšnjega dne se nisva preveč ozirali. Sva bili pa previdni ves čas, če je v bližini glavni šef. Pred njim naju je opozarjal celo naš šef za trakom, res je bil prijazen. Včasih sem se pogovarjala celo z njim in izvedela marsikaj o njegovem življenju. Pred nekaj leti je prišel na Novo Zelandijo iz Kiribatosa. Rajskih otokov, če vprašate mene, tistih atolov in sinjega morja,  se zagotovo spominjate iz filma Plava laguna. Sem je prišel zgolj z enim razlogom – zaradi svojih otrok. Želi jim namreč boljšo prihodnost, dobro izobrazbo, ki je v rodnem kraju ne bi dobili.

Zelo kmalu sva s Primožem ugotovila, da to verjetno ni tipična novozelandska firma, saj ima nenormalen delovni čas (šest dni na teden, vsak dan 12 ur, včasih celo več), ki ga zmorejo le ljudje, ki nujno rabijo denar, saj je njihova prihodnost odvisna od tega. S tem mislim na priseljence. Bila sva edina belca, zato so se ljudje veliko spogledovali med sabo in vedela sva, da govorijo o naju. Nekaj je bilo takih kot sva midva, Celine in cimre Kitajke, ki smo v tovarni delali, da bi zaslužili denar in nato malo potovali, ostala večina pa je delala v tovarni z namenom, da bi si prislužili vstopnico za življenje v tej opevani državi.

Ko je bila ura ena popoldne, je bil čas za kosilo in vsi smo se napotili proti montažnim hiškam s pločevinasto fasado, ki so bile polne lesenih klopi in miz, zraven njih pa dve mikrovalovki. V množici samih Azijcev, sva se čisto zares počutila kot črni ovci. Kljub temu pa so bili ljudje prijazni do naju. Zadnji dan, ko sva si tudi midva pogrela hrano sta nama celo dva moška dala prednost pri mikrovalovki. Krompirjeva ekipa je bila najbolj srečna, ko smo dvakrat vmes šli pomagat na korenčkov oddelek, kjer je bilo delo bolj prijetno. S Celine in še eno Indijko, ki sva jo spoznali tam, smo z vrečkami oblačile plastične škatle, fantje pa so praznili vreče korenčkov in jih metali v zaboje. Tako se je naša rutina vsaj malo spremenila in videli smo, kako poteka delo s korenjem, pa še užitno hrano smo imeli (sem pa tja smo smuknili kak korenček za malico). Navodila nam je dajala ena starejša Kitajka, ki ni znala angleško, tako da nam je Celine prevajala. Ko smo drugič nudili pomoč korenčkovemu oddelku pa je gospa spet govorila s Celine. Na koncu sem jo vprašala, kaj ji je povedala, če bi morala kaj vedeti glede dela. Celine pa mi je povedala, da jo je spraševala o meni. 

<blockquote>Da se vsi sprašujejo kaj midva počneva tukaj, saj sva vendarle iz Evrope - belca, tam ne rabimo delati. S tem je seveda mislila, da ne rabiva delati takšnih stvari, saj to delajo drugi, nebele rase.</blockquote> 

Isto naju je spraševala tudi mlada Indijka, da če bi bila na najinem mestu, ne bi nikoli delala v tej tovarni, češ nam so omogočena boljša delovna mesta. Takrat me je kar malo stisnilo pri srcu in vedela sva, da so vsi tako prijazni do naju, ker naju spoštujejo, da delava med njimi, z njimi. Vedela sva, da je za naju to samo začasno delo, nova izkušnja, ki nama bo prinesla še nekaj cekinčkov in šla bova naprej in iskala boljše, lažje delo, ker pač to lahko počneva, saj sva v svetu, v katerem živiva še vedno obravnavana kot priviligirana rasa. In res je bilo tako. Midva sva šla po treh dneh naprej, jaz pa se še danes, ko primem v roke krompir iz trgovine spomnem na vse sodelavce, ki še vedno vsakodnevno stojijo ob traku in ga sortirajo glede na njegovo kakovost. Vprašam se, kako so se lahko navadili na takšne bolečine, kako zmorejo to dan za dnem. Po nekaj urah stoje na miru te namreč začne boleti sleherna mišica, celo tiste, ki ne veš da obstajajo. Mogoče prvih osem ur še ne občutiš takšnega napora, naslednje štiri, ki prihajajo pa so ubijalske. Skušaš pretegniti boleče mišice in za nekaj minut je bolje, potem pa spet pride bolečina. Jaz sem imela največ problemov zaradi bolečin v kolenih. Te občutim pa vsakem večjem fizičnem naporu (ali po dolgi stoji na mestu), saj me kar ne držijo več pokonci. Zaradi tega sem si en dan naredila stol iz dveh škatel, čeznje pa položila leseno desko. Bila sem najbolj srečna, saj sem tako vedela, da bom zmogla naslednje ure z lahkoto. Še Celine sem skušala prepričati, da si naredi sedišče, pa jo je preveč skrbelo, kaj bo o tem rekel šef. Po nekaj urah je glavni šef sklical sestanek in morali smo ustaviti stroj. Prva stvar, ki nam jo je povedal je bila, da bomo dobili novega šefa, ker nas je moral stari zapustiti zaradi bolezni otroka. Druga je bila namenjena meni, da ne smem sedeti na škatlah, ker se tako pač ne dela v njihovi tovarni. Nazaj sem prijazno povedala, da je zelo težko toliko časa stati, ker me bolijo noge, ampak pač ni zaleglo. Tretja stvar pa je bila ta, da nas je malo premestil. No, mene je dal stran od Celine, saj je verjetno opazil, da sva se pogovarjali kljub opozorilom (na kratko - v njegovih očeh sem si najverjetneje prislužila naziv najslabša delavka in upornica meseca). Vem, da so pravila namenjena temu, da se jih drži, ampak če so tako neumna, se jih res težko. Če bi vedel, kako je delati v takih pogojih, bi razumel, da je srečen delavec tudi bolj učinkovit delavec. Njegovi krompirji bi bili zagotovo bolj prebrani, če bi lahko sedela, saj se tako ne bi zvijala od bolečin in če bi se lahko zraven na vsake toliko malo pogovarjala s sosedo, saj bi mi dalo večjo motivacijo za delo in tako ne bi na pol spala zraven. In vsi tisti, ki vsak dan delajo tam, upoštevajo njegova neumna pravila samo zato, ker je od njega odvisna njihova prihodnost.

Živeti s Kitajkami, četudi samo za štiri dni pa je bilo tudi svojevrstno doživetje. Vsak dan so bile kljub napornemu dnevu, ko smo prihajali domov po osmi uri zvečer, še vedno polne energije. Slišalo se je smejanje, histerično dretje, nato skorajda jokanje (zvoki so bili podobni le temu), v glavnem, vsa čustva, ki jih premore človeško bitje. Menjavala pa so se v nekaj sekundah, minutah. Čisto vsa! Enkrat sem po vseh teh izpadih, ki so tisti trenutek trajala med dvema puncama, eno vprašala, če je vse vredu. Ona pa je odgovorila da je jezna na drugo, ker je včeraj rekla da bo jedla zeleno, danes pa pravi da jo noče.

<blockquote>Jaz sem pričakovala da bo rekla vsaj; umrl mi je hišni ljubljenček, domače mesto je zrušil potres, najboljša prijateljica mi je speljala fanta, zraven pa sem ugotovila še, da so me sprejeli na željeno univerzo, da sem na lotu zadela miljon dolarjev in da čez en teden odhajam na dopust na Maldive.</blockquote> 

Čustev je bilo namreč polno za vse zgoraj našteto :D. Zaradi njihovega res otročjega obnašanja me je zelo zanimalo, koliko so sploh stare. Vedela sem, da se je pri Azijcih nemogoče upirati na občutek, saj te le ta hitro preseneti. Enkrat sem eno punco mimogrede vprašala, koliko so stare, odgovorila mi je, da štejejo 25 let. Naj povem, da bi človek prej mislil, da so stare nekje 15, 16 let, če bi sklepali po obnašanju, seveda pa sem vedela, da pri tolikšni starosti verjetno ne greš kar sam par tisoč km stran od doma. Isto sva se velikokrat spraševala s Primožem o Celine. Bila je precej bolj zrela v primerjavi z njimi, oziroma nekako na najini ravni, tako da smo se zato lahko dobro ujeli. Enkrat sem jo med sortiranjem krompirja povprašala o tem, spomnim se, da se mi je takrat tudi zelo spalo. Njen odgovor me je tako zelo vrgel na rit, da sem bila budna v trenutku. Človek bi po videzu in obnašanju sklepal da je stara nekaj čez dvajset let, v resnici pa ima 37 let. Še danes ne morem verjeti temu. Pogovarjali sva se normalno, kot se med sabo pogovarjamo vrstniki, včasih sem jo celo hecala in ji razlagala o stvareh, kot da sem jaz tista, ki je starejša in v tistem trenutku, ko sem izvedela, kakšna je starostna razlika med nama, nisem bila več prepričana, kako naj se obnašam. Poznam ljudi, ki so toliko stari in vem, kakšen je njihov nastop, da se vedejo bolj odraslo, saj so že nekaj let v odraslem svetu, večinoma že poročeni in s kopico otrok. Ni nujno, ampak nekaj takega se pričakuje od ljudi podobne starosti. Če ne drugega se jim leta poznajo po potezah na obrazu, laseh, figuri telesa. Pri Celine pa ni nobenega znaka staranja (koža na obrazu kot dojenčkova ritka bi se reklo), kot da bi se za njo čas ustavil pri dvajsetih letih. Če jo bom takšno videla čez deset let, bom čisto zares mislila, da je nesmrtna. No, mogoče je pa to samo zaradi azijskih genov, ki so zares neverjetni, kar se staranja tiče. Se moram pozanimati glede tega,  saj so zagotovo že kaj proučevali ta fenomen (da ne bom čisto pozabila na svoj študij). Še ena stvar, ki sva jo opazila s Primožem pa je bila ta, kako zelo so bile vse punce nerazgledane. Še posebej Kitajke. Včasih sva dobila občutek kot da sva midva za njih stric Google, saj so se vsemu kar sva povedala (tudi kakšne zelo splošne stvari, za katere bi mislil, da res vejo vsi ljudje), neskončno čudile in naju o tem spraševale. Enkrat sem eno vprašala, zakaj ves čas vodo prekuhavajo, da vem, da njihova na Kitajskem ni dobra za pitje, ampak da je tukaj pa celo zelo dobra, in da jo lahko pije iz pipe brez problema. Na to mi je odgovorila prav z definicijo, s tistim napiflanim glasom iz knjige, da je voda nevarna, saj vsebuje nekatere zdravju škodljive snovi, zato jo moramo prekuhavati (verjetno jih tako učijo doma, v šolah …).

<div class="photoset-grid" data-layout="1">
    <img src="/assets/images/06krompir/05srcek.jpg" data-title="Za zadnji dan sva s Primožem 'narobutala' večerjo - krompir v obliki srčka, nekaj korenja in čebule, ki se je zgubila na tekočem traku in bi šla drugače v smeti." data-lightbox="gr1">
</div><br/>

V teh treh dneh dela lahko rečem da sva se res veliko naučila. S tem ne mislim, da sva se naučila sortiranja krompirja, saj bi to lahko počel še otrok. Naučila sva se nekaj o težkem življenju priseljencev, o sebi, drug o drugemu in to, kako zmogljivo je človeško telo. Tudi ko misliš, da res ne zmoreš več, lahko to mejo premakneš še malo dlje, pa še malo dlje … Občudovala sem Primoža, kako vestno je opravljal svoje delo, se nikoli pritoževal, kako kljub skorajšnjemu magisteriju na področju, o katerem večina ljudi nima blage veze, z veliko zagnanostjo opravlja garaško delo, ko bi lahko delal marsikaj drugega. Nato ugotoviš kako veliko moč ima lahko samo en nasmeh na obrazu tvojega dragega, tam na koncu traku, koliko moči ti da samo en objem in spodbuda, da zdrži samo še malo pa bo konec in se nato z roko v roki odpraviš proti novim izzivom, močnejši, zato ker veš da lahko, in ker imaš ob sebi nekoga, zaradi katerega včasih zares verjameš, da lahko celo poletiš.

<div class="photoset-grid" data-layout="1">
    <img src="/assets/images/06krompir/04skupinska.jpg" data-title="Skupinska slika s Celine (se opravičujeva za slabo kvaliteto, vendar je to edina skupna slika)." data-lightbox="gr1">
</div><br/>
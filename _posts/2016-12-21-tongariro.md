---
layout: post
title:  "Vzponi in padci proti jugu"
date:   2016-12-21
published: true
author: Ana
---

<p class="intro"><span class="dropcap">P</span>ri prejšnjem zapisu smo ostali na parkirišču od koder nas je organiziran prevoz odpeljal do začetne točke Tongariro Alpine Crossinga, saj pot ni krožna (tako smo hodili proti svojemu avtu). Voznik avtobusa, ki je bil precej v slabem stanju (včasih smo mislili, da bo crknil sredi klanca), nas je nagovoril v maorščini, sledil pa je še opis naše poti in vremenskega stanja (vozniki avtobusov na NZ so  kot nekakšni piloti, ki te obveščajo o vsem na poti, tako da imajo kar mikrofone nastavljene v bližini ust). Vozili smo se po makedamski cesti in srečevali ogromno takšnih busov, kombijev, ki so že pripeljali turiste na pot. Vedela sva, da se nama obeta pravo romanje, s tem mislim na dolge kolone pohodnikov. In res je bilo tako.</p>

Pot je bila kljub gneči zelo zanimiva. Ves čas smo hodili po stezah, ki so bile res zelo turistično urejene. Na to pot prihajajo ljudje iz vsega sveta, tudi tisti, ki nikoli ne hodijo v hribe, pa hočejo videti pokrajino, v kateri so snemali njihov oboževani film. Vidiš ljudi v supergah, najkicah, allstarkah, s torbami čez ramo, v kratkih hlačah in majčkah (se gre tudi zelo visoko, ko so razmere že skoraj zimske in rabiš celo rokavice in kapo), v glavnem, zelo slabo so opremljeni, zato še dobro, da so poti urejene tako kot so, ker bi šel drugače kakšen gleženj več.

Midva sva prvi dan naredila dodatno pot (izven Tongariro Alpine Crossing) do vrha vulkana Tongariro, kar nama je vzelo eno uro in pol več časa. Pot je peljala po rdečem kraterju, mimo večih majhnih jezer, ki so v bistvu kraterji zaliti z vodo. Pogled se nama je večkrat ustavil na vulkanu Ngauruhoe,  verjetno bolje poznanemu pod imenom Mt. Doom iz Gospodarja prstanov. Ves čas naju je gledal in odločila sva se, da naslednji dan del poti ponoviva in se povzpneva še na ta vulkan. Pokrajina je bila izredno zanimiva, no nekdo bi rekel, da je dolgočasna, če si navajen zgolj na apnenec in zelene griče, pa ti je tudi sivina, rjavina in rdečina zelo zanimiva, ker je drugačna in očem nepoznana. Še najprej bi rekel, da je pokrajina podobna Lunini, in če bi odmislil vse gruče turistov, bi za trenutek zares mislil, da si na drugem planetu. Tudi to je bilo nekaj novega za naju, toliko ljudi naenkrat v višavah skupaj s tabo.

<div class="photoset-grid" data-layout="3231">
    <img src="/assets/images/09tongariro/t1.jpg" data-title="Pogled na vulkan Mt.Ngauruhoe na katerega sva se povzpela naslednji dan." data-lightbox="gr1">
    <img src="/assets/images/09tongariro/t2.jpg" data-title="Na vrhu vulkana Tongariro, ki je zadnjič izbruhnil leta 2012." data-lightbox="gr1">
    <img src="/assets/images/09tongariro/t3.jpg" data-title="Pogled na rdeči krater, ki je nazadnje izbruhnil davnega leta 1926." data-lightbox="gr1">
    <img src="/assets/images/09tongariro/t4.jpg" data-title="Manjša kraterska jezera in spust po vulkanskem pepelu gruče turistov." data-lightbox="gr1">
    <img src="/assets/images/09tongariro/t5.jpg" data-title="Na tej sliki se vidi dolgo vrsto pohodnikov, ki se spuščajo po rdečem kraterju." data-lightbox="gr1">
    <img src="/assets/images/09tongariro/t6.jpg" data-title="" data-lightbox="gr1">
    <img src="/assets/images/09tongariro/t61.jpg" data-title="Midva ob Blue lake." data-lightbox="gr1">
    <img src="/assets/images/09tongariro/t7.jpg" data-title="Spust v dolino, kjer je parkiran najin avto." data-lightbox="gr1">
    <img src="/assets/images/09tongariro/t8.jpg" data-title="Po stezicah Tongariro Alpine Crossinga." data-lightbox="gr1">
</div><br/>

Na žalost so bile vremenske razmere naslednji dan precej slabše, a naju vseeno niso ustavile pri doseganju vrha vulkana Mt. Ngauruhoe. Samo bolečine v mišicah so me malo 'bremzale' ob misli, da bom morala zopet laziti v hrib, ampak ima Primož dobre prepričevalne in spodbujevalne sposobnosti, tako da sem uspela premagati tudi te :D. Avto sva parkirala na parkirišču, kamor nas je prejšnji dan dostavil avtobus - na začetek poti in se zopet odpravila po že en dan prej prehojeni poti (1/3 poti od včeraj), tokrat zaradi doseganja drugega vrha. Vulkan je bil v megli, a vseeno sva upala, da bova lahko videla krater v katerega je Frodo vrgel prstan (v filmu je malo prirejeno, ne stoji na vrhu vulkana). 

Vzpon do vulkana je trajal dve uri, da sva prišla do vrha pa še dodatni dve. Zadnji dve uri sta bili zares zelo naporni, saj je pot vodila naravnost navzgor po toku strnjene lave in je bila zelo strma, zaradi vulkanskega pepela pa se ti je ves čas vdiralo in vsakič si se pomaknil še malo navzdol, poleg tega pa je še zelo pihalo. Tik pred koncem naju je pričakala še zaplata snega, tako da sva imela košček zime v letošnjem letu. Na vrhu je bilo sicer megleno, tako da si lahko videl samo rob kraterja, ampak tudi to je bilo dovolj, da se ti je zvrtelo v glavi. Za par sekund pa je celo razpihalo meglo, tako da sva ga videla v celoti. Na žalost prstana nisva videla. Primož pravi, da so ga odnesli Nemci pred nama. Reeeeeeeeees so sami Nemci tukaj dol, saj nisva rasistična, samo počasi ti grejo že na živce, ker jih je povsod toliko, okupirajo vse kampe, McDonaldse in knjižnjice in vse nagovarjajo nemško, kot da so še vedno v Nemčiji. Bi naju razumeli, če bi bili tu :). 

Resnična zabava pa naju je čakala ob poti navzdol, ko sva se drsala po vulkanskem pepelu. Ker je tako strmo, si samo stopil in že si se zapeljal pol metra nižje, da je izgledalo, kot da tečeš po nekakšnih sipinah in vsakič si stopil na mehko podlago, tako da sva bila spodaj vsaj v 45 minutah. Zaradi mene je trajalo malo dlje, ker sem morala vmes nabirati vulkanske kamenčke, tako da je bil Primož malo hud :P (pravi, da bom cel vulkan domov v kovčku nesla). Od velikega dvodnevnega napora (vsak dan sva hodila sedem ur ali več) so me noge in kolena pošteno bolela, tako da sva se naslednje dni malce umirila. 

<div class="photoset-grid" data-layout="232">
    <img src="/assets/images/09tongariro/tt1.jpg" data-title="Vzpon na vulkan Mt.Ngauruhoe, tukaj je bilo še dokaj položno, naprej pa se začne hud klanec, ki sva ga premagovala precej počasi." data-lightbox="gr1">
    <img src="/assets/images/09tongariro/tt3.jpg" data-title="Malo pred vrhom sva morala prečkati snežno odejo, tako sva vsaj enkrat to leto prijela v roke sneg. :)" data-lightbox="gr1">
    <img src="/assets/images/09tongariro/tt4.jpg" data-title="Rob kraterja in del njegove notranjosti, ostalo se skriva v megli." data-lightbox="gr1">
    <img src="/assets/images/09tongariro/tt5.jpg" data-title="Čisto na vrhu sem nabirala vulkanske kamenčke za spomin na ta zanimiv podvig." data-lightbox="gr1">
    <img src="/assets/images/09tongariro/tt6.jpg" data-title="Zabaven spust proti vznožju vulkana, v ospredju pa Tongariro, ki ga zakriva megla." data-lightbox="gr1">
    <img src="/assets/images/09tongariro/tt7.jpg" data-title="Tam gor sva bila, aaaaaaa??? :D " data-lightbox="gr1">
    <img src="/assets/images/09tongariro/tt8.jpg" data-title="Šla sva pogledat tudi slap pri katerem so snemali eno sceno v filmu Gospodar prstanov - Tawhai Falls." data-lightbox="gr1">
</div><br/>

Še en dan sva prespala v istem kampu, naslednji dan raziskovala njegovo okolico, nato pa se zopet odpravila v Taupo (zopet v McDonalds, kjer sem za vas pisala prejšnji članek), od tam pa naprej proti naslednji destinaciji – Napier in Hastings. Eno uro pred Napierom sva se ustavila v brezplačnem kampu ob reki, kjer sva prenočila. Dan kasneje sva se odpeljala po eni stranski cesti, ki pelje mimo zanimivih naravovarstvenih postojank. Cesta je bila ves čas makedamska in po kakšnih 50 km sva srečala en sam avto, vendar sva se na poti velikokrat ustavila v naravnih rezervatih, kjer živijo kiwiji. Naredila sva tri krožne poti, vse skupaj za dve uri in pol hoje. Po tretji poti sva šla okrog majhnega jezera okrog katerega živi 10 kiwijev. Še kot jajca so jih vzeli iz divjine, saj bi jih tam pojedli plenilci in jih prinesli v naravni rezervat, ki je popolnoma obdan z visoko ogrado in je zavarovan pred vstopom živali. Da sva prišla notri sva morala skozi posebna vrata, ki preprečujejo vstop nepridipravim. Na žalost nisva videla nobenega, saj se uspešno skrivajo. Ker naju je lakota že precej priganjala, sva se peljala naprej proti Napierju. 

<div class="photoset-grid" data-layout="2">
    <img src="/assets/images/09tongariro/n1.jpg" data-title="Ko sva po dolgem času kampirala v 'normalnemu' kampu in si skuhala super duper večerjo - tortilije! " data-lightbox="gr1">
    <img src="/assets/images/09tongariro/n2.jpg" data-title="Maorski vhod v enega izmed naravnih rezervatov zaščitene ptice - kiwija." data-lightbox="gr1">
</div><br/>

Po petih nočitvah v brezplačnih kampih sva zopet prespala v civilizaciji, če lahko tako rečem (tj. v kampu s tušem in drugimi dodatki). Izbrala sva ga zato, ker je imel tudi pralne in sušilne stroje, tako da sva si oprala in posušila en kup umazanih cunj. Edina slaba stran kampa so bili številni komarji, ki izgledajo kot nekakšne mušice (ang. sandfly), ki so naju popikale. So še precej hujše od komarjev in napadejo predvsem stopala, povzročijo pa hudo srbečico. Le ti so predvsem meni pokvarili naslednjih nekaj dni. Samo na enem stopalu in gležnju sem imela okrog 30 pikov na katere se je koža močno odzvala (rdeči zatečeni krogi), tako da je srbelo za znoret. Prvi dan Napierja sva tako samo malo raziskovala mesto, ki je znano po svoji španski arhitekturi in umetninah na stenah nekaterih zgradb. 

<div class="photoset-grid" data-layout="12">
    <img src="/assets/images/09tongariro/n3.jpg" data-title="Umetnine na stenah Napierja, ki nosijo pomembno sporočilo o varovanju morja, onesnaženosti, dvigovanju morske gladine ..." data-lightbox="gr1">
    <img src="/assets/images/09tongariro/n4.jpg" data-title="Takšne stene najdeš v Napierju v ozadju ulic." data-lightbox="gr1">
    <img src="/assets/images/09tongariro/n5.jpg" data-title="Lomljenje valov." data-lightbox="gr1">
</div><br/>

Naslednji dan pa sva nameravala pešačiti na polotok Kidnappers, kjer gnezdijo zanimive kolonije ptic, vendar se tja nisva odpravila, ker nisem mogla hoditi (vem da se smešno sliši, ampak ko te tako zelo srbijo stopala, si lahko samo bos, se jeziš nad temi malimi drakulami in se trudiš ne razpraskati do krvi). Sva pa šla zato z avtom kot največja turista (ker ostali grejo peš do vrha) na zanimivo razgledno točko Te Mata, od koder sva uzrla lep razgled na Napier in Hastings, neskončne vinograde v okolici in sinje modro morje, ki je v daljavi izgledalo zelo umirjeno. 

<div class="photoset-grid" data-layout="12">
    <img src="/assets/images/09tongariro/n7.jpg" data-title="Te Mata in njegova okolica." data-lightbox="gr1">
    <img src="/assets/images/09tongariro/n8.jpg" data-title="Sva se mogla še slikat kot se za turista spodobi!" data-lightbox="gr1">
    <img src="/assets/images/09tongariro/n9.jpg" data-title="Kosilce na žaru na obali ali kuhinja s pogledom na morje. Če je že nikoli ne bova imela, pa vsaj tukaj izkoristiva dobrine, ki nama jih ponuja ta prijazna država. :)" data-lightbox="gr1">
</div><br/>

Tudi naslednji dan se zadeva s piki ni umirila, zato se je na ogled ptic Primož odpravil sam. Pticam se angleško pravi gannets in so drugače iz Avstralije, vendar vsako leto pridejo gnezdit na ta polotok (in še na nekatera druga mesta, večinoma na otokih in drugih delih severnega otoka NZ). Hranijo se z ribami iz morja, zato se lahko potopijo kar 20 m globoko in se v vodi premikajo 120 km/h! Da prideš do tega dela, kjer ptice gnezdijo, moraš prehoditi 18 km po obali (9 km ena smer). En del pod klifi pa je v času plime nedostopen, zato moraš prej načrtovati svojo pot tako, da boš tisti del prehodil v času useke. Primož je bil malo hitrejši kot je načrtoval, zato je na tisti del obale prišel, ko je bila voda še dokaj visoka, tako da se je moral obleči v kopalke, saj je bil skoraj do pasu v vodi :D. 

<div class="photoset-grid" data-layout="13">
    <img src="/assets/images/09tongariro/h2.jpg" data-title="Kolonija gannetsov, ki gnezdi na vrhu klifa." data-lightbox="gr1">
    <img src="/assets/images/09tongariro/h3.jpg" data-title="" data-lightbox="gr1">
    <img src="/assets/images/09tongariro/h1.jpg" data-title="Ko se Primož sam odpravi na pot in mi naredi fuul slik, da vsaj malo vidim, kaj sem zamudila." data-lightbox="gr1">
    <img src="/assets/images/09tongariro/h4.jpg" data-title="Do te točke te lahko pripeljejo tudi traktorji na sliki, potem pa sledi še vpon na klif." data-lightbox="gr1">
</div><br/>

Ker sva zaradi mene en dan dlje ostala na vzhodni obali severnega otoka, sva morala kar malo pohiteti proti Wellingtonu od koder sva imela že rezerviran trajekt proti južnemu otoku. Vmes sva se ustavila še v enem mestu – Masterton, kjer sva bila navdušena nad parkom (predvsem nad igrali :P), ki je posvečen kraljici Elizabeti. 

<div class="photoset-grid" data-layout="2">
    <img src="/assets/images/09tongariro/w1.jpg" data-title="Mali Primož se spusti po zip linu." data-lightbox="gr1">
    <img src="/assets/images/09tongariro/w2.jpg" data-title="Aviarij ali, ko se Primož pogovarja s svojimi prijatelji." data-lightbox="gr1">
</div><br/>

En dan in pol sva si vzela še za raziskovanje novozelandske prestolnice, ki naju je bolj očarala kot največje mesto na severu – Auckland. To je mesto z nekaj višjimi poslovnimi zgradbami v centru, zraven morja, za njim pa so sami grički, ki so poraščeni z gozdovi, vmes pa stojijo hiške v katerih živijo Wellingčani. 

Obiskala sva narodni muzej Te Papa, ki je vsem na voljo brezplačno. Sicer nisva najbolj navdušena nad obiskovanjem muzejev, sploh ne v državah, ki ne slovijo po njih, v Novo Zelandijo namreč prideš zaradi njene narave. V ta muzej sva šla predvsem zato, ker sva imela še dovolj časa, ker so nama ga zelo priporočali tudi drugi, in ker je brezplačen. Bila pa sva precej navdušena. Še posebej nama je bil všeč del, kjer predstavijo tektoniko naše Zemlje, kako so nastale celine, kako poteka premikanje morskih in kontinentalnih plošč, preizkusila sva celo simulator potresa. Zanimiv je bil tudi del o 1. svetovni vojni v katero so bili udeleženi tudi prebivalci Nove Zelandije, pa oddelek o Maorih in priseljevanju. Razstava je bila res zelo tehnično podkrepljena, polna video prikazov in interaktivnih vsebin, kjer si lahko nekaj sam izvedel, prijel, skratka bil vključen s čutili in umom, da nisi zgolj gledal in poslušal. 

Po muzeju sva se šla stuširat v javni tuš, osvežitev pa je v vročem dnevu zelo prijala. Nato sva se povzpela do botaničnega vrta z Cable carom (tirna vzpenjača), saj je to ena največjih atrakcij Wellingtona. Primož je stal tik ob vozniku vzpenjače s katerim se je kmalu začel pogovarjati, ta pa mu je povedal, da je že bil v Sloveniji in bil nad njo zelo navdušen. Si kar malo presenečen, ko nekdo ve za tvojo državo, jo celo obiskal, v množici vseh ljudi, ki za njo slišijo prvič. Sprehodila sva se še po parku, nato pa se podala proti avtu, trgovini in najinemu kampu, kjer sva si skuhala/spekla odlično večerjo. 

<div class="photoset-grid" data-layout="12">
    <img src="/assets/images/09tongariro/w5.jpg" data-title="Cable Car ali tirna vzpenjača in pogled na center Wellingtona." data-lightbox="gr1">
    <img src="/assets/images/09tongariro/w3.jpg" data-title="Kdo pravi, da pice ne moreš speči na ponvi? :D" data-lightbox="gr1">
    <img src="/assets/images/09tongariro/w4.jpg" data-title="Sva prižgala že tretjo svečo, pica pa je bila odlična!" data-lightbox="gr1">
</div><br/>

Naslednji dan sva se povzpela še na eno razgledno točko od koder sva uzrla lepe poglede na mesto. Na žalost ni bilo tako sončno kot dan popreje, a kljub temu, sva dobila občutek, da Wellington sploh ni tako majhen, saj se hiše raztezajo na vse možne strani.

<div class="photoset-grid" data-layout="1">
    <img src="/assets/images/09tongariro/w6.jpg" data-title="Pogled na mesto iz Victoria Lookouta dan kasneje." data-lightbox="gr1">
</div><br/>

Počasi sva se odpravila proti trajektu za Picton, moje navdušenje pa je kar naraščalo ob čakanju v dolgi vrsti. Verjetno so krivi otroški spomini, ko smo čakali na trajekt za Pag, saj je bilo to nazadnje, ko sem se vkrcala nanj, spomini pa so seveda zelo lepi. Pričakovanje, ki ga doživlja otrok ni nikoli več isto, včasih pa ga lahko malce podoživiš. Prijetno plovbo mimo čudovitih otočkov v bleščečem se morju pa so še polepšali zvoki v znanem jeziku: “Mama, mama, poglej tam je barka! Poglej mama!” 

<div class="photoset-grid" data-layout="21">
    <img src="/assets/images/09tongariro/w7.jpg" data-title="Vrsta pred vkrcanjem na trajekt za južni otok - Picton." data-lightbox="gr1">
    <img src="/assets/images/09tongariro/w8.jpg" data-title="Trajekt je bil izjemno udoben, lepši in precej manj natrpan v primerjavi s tistimi na hrvaški obali." data-lightbox="gr1">
    <img src="/assets/images/09tongariro/w9.jpg" data-title="Prvi pogledi na južni otok." data-lightbox="gr1">
</div><br/>
---
layout: post
title:  "Misija campervan"
date:   2016-12-09
published: true
author: Ana
---

<p class="intro"><span class="dropcap">R</span>azdalja od kmetije, kjer sva delala zadnji mesec in en teden, pa do mesta je bila 8 kilometrov, midva pa sva bila brez prevoznega sredstva cel mesec, zato sva bila tako rekoč odrezana od sveta, tudi wifi-ja nisva imela, zgolj mobilne podatke, ki so hitro pošli. Na veliki kmetiji, katero so obkrožali sami pašniki in krave, sva bila torej odvisna od prevozev drugih, tako da sva po hrano v mesto hodila enkrat na teden ali celo več, kdaj pa tudi štopala. Težava je nastala tudi ob prostih dnevih, ko brez avta nimaš kam iti, zato sva bila odločena, da ga čimprej kupiva, ter tako budno spremljala oglase na raznih spletnih straneh.</p>

Na Novi Zelandiji so med backpackerji zelo popularni campervani. To so malo večji, ponavadi družinski avti, ki so popolnoma opremljeni za potovanje. Namesto zadnjih petih sedežev je lesena konstrukcija na kateri je vzmetnica, spodaj pa je prostor za prtljago (ponavadi zraven dobiš še mizo, stole, šotor, posodo, gorilnik, blazine, odejo, zemljevide …). Ti avti so večinoma že malo starejši in že leta krožijo med backpackerji, ki so prevozili celo državo, zato je tudi njihovo stanje nekoliko vprašljivo (je velika verjetnost, da boš moral plačati za kakšno menjavo delov, ko boš moral na novo registrirati avto, kar pa veliko stane) in imajo veliko kilometrov. Kolikor sva videla, je bila večina avtov na južnem otoku, zato za naju nakup ni prišel v poštev. Odločila sva se, da kupiva en neopremljen avto in sama narediva celo konstrukcijo in nakupiva opremo. 

Na eni spletni strani sva našla nekaj avtov, ki so nama bili zanimivi, zato sva se odložila, da greva najprej pogledat enega, ki nama je bil najbolj všeč. Na srečo sva dobila prost dan, prijatelj Arnold pa nama je posodil avto, in tako sva se odpeljala v eno uro in pol oddaljen Hamilton. Z njim smo se dogovorili tudi, da ga gremo čez nekaj dni skupaj iskat, če nama bo všeč.

Že ob prihodu na naslov sva ga zagledala zaparkiranega ob cesti in takoj nama je bil všeč. Po ogledu notranjosti sva ostala navdušena nad njim. Arnold nama je rekel, da morava biti pozorna na kakšne poškodbe ali pomankljivosti, saj lahko z njimi nižava cene, a čisto zares nisva našla niti ene same praske. Za letnik 2002 je avto res neverjetno ohranjen in sploh niva rabila veliko razmišljati ali ga bova vzela ali ne. Rekel nama je celo, da nama garantira njegovo brezhibnost, in da če bo karkoli narobe, veva kje živi in imava njegovo telefonsko, zato ni razloga za skrb. Tudi cena je bila zares zelo ugodna, saj bi prodajalec lahko postavil višjo ceno, glede na to, kaj sva videla na spletu (precej starejše in slabše ohranjene avte so ljudje prodajali za višje cene, prav tako te stare campervane z opremo). Dejstvo pa je, da so avti na Novi Zelandiji najverjetneje najcenejša stvar v primerjavi z ostalimi dobrinami, ki jih primerjam z našo državo. Kljub temu, da jih morajo vse uvoziti z ladjami, jih imajo ogromno, zato se avti malo težje prodajajo, kar pa pomeni nižjo ceno. Po testni vožnji sva lastniku povedala, da bi ga rada kupila. Dogovorili smo se za aro in ker nisva imela s sabo nič denarja, sva rekla, da se morava zapeljati do bližnjega bankomata, tako da smo se skupaj s prodajalcem in takrat še ne najinim avtom odpeljali do bližnje banke in dvignili denar za aro in se nato odpeljali nazaj k njemu domov. Tam smo podpisali še pogodbo in se dogovorili, da ga pridemo iskat čez tri dni, ter dorekli nekaj o menjavi lastništva. Ko sva se vozila od njegove hiše pa sem rekla Primožu, kaj je fora, da ga greva iskat čez tri dni, trošiva čas in bencin, če ga lahko odpeljeva že danes :D Na banko sva šla preverit, če imava dovolj denarja, dvignila še preostanek ter še enkrat poklicala prodajalca, če ga greva lahko iskat že danes. Malo je bil zmeden, ker mu ni bilo jasno, kako že kar danes, če imava zares dovolj denarja itd… Primož je bil ves živčen, ker je imel v denarnici debel kup denarja, ki se ga je hotel znebiti preden naju kdo oropa, jaz pa sem bila živčna, ker sem vedela, da bom morala prvič voziti avto po levi strani, celo pot do doma, brez navigiranja sovoznika. Od banke pa do hiše prodajalca je bilo celih deset minut, ko sem vadila vožnjo z Arnoldovim avtom po levi strani. Problem leve strani je, da je za voznika navajenega na desno stran vse narobe. Sediš na napačni strani, ko hočeš prižgati smerokaz, prižgeš brisalce, v krožiščih teče tok v drugo smer, zraven pa imajo še čisto druga pravila za nakazovanje smeri (v krožiščih). Sčasoma se seveda navadiš, vendar moraš biti med vožnjo veliko bolj pozoren in previden in predvsem ne delati avtomatskih gibov, ki si jih navajen od doma.

Prodajalec naju je že čakal pred svojo hišo in še vedno kar ni čisto dojel, da ga misliva kupiti že kar isti dan :P. Vprašal naju je, kdo bo vozil avto, in ko sem mu povedala, da ga bom jaz, je bil kar malo prestrašen (je rekel, da je motor močan, da bi ga mogoče raje Primož peljal) in me spraševal, če znam voziti avto, koliko sem že kaj prevozila, da če nisem sigurna, da nama lahko pomaga in on pelje itd … Rekla sva, da bova v redu, hvala za skrb in se počasi poslovila. Vozila sem za Primožem, ki je imel navigacijo in po nekaj minutah vožnje sem se zavedala, da nimam pojma kam moram iti v primeru, če se zgubiva. Ene dvakrat sva se izgubila na krožiščih, saj je bil ravno tisti čas dneva, ko so bile ceste kar polne in ti hitro vmes skoči kak drug avto, ceste pa so večinoma tudi dvopasovne, saj je Hamilton eno večjih mest na Novi Zelandiji. Na srečo se je vedno dobro izšlo, pa tudi nobenih problemov nisem imela, v bistvu sem zelo uživala, saj je vožnja z avtomatikom zares preprosta.

<div class="photoset-grid" data-layout="1">
    <img src="{{ '/assets/images/07avto/01prvic.jpg' | relative_url }}" data-title="Postanek na poti z novim avtom." data-lightbox="gr1">
</div><br/>

Na poti domov naju je še enkrat poklical, če je vse v redu, tako zelo ga je očitno skrbelo, da ga nisem že ob prvi vožnji razbila :P. Šla sva še do Arnolda in mu vrnila njegov avto. Tudi on je bil navdušen nad njim in je rekel, da ga bo kupil od naju, ko bova šla domov. V nasledjih dneh sva dobila še nekaj ponudb za nakup avta ob odhodu domov, tako da naju nič več ne skrbi, da bi imela probleme z njegovo prodajo, saj se potencialni kupci kar vrstijo. Midva pa sva bila predvsem navdušena, ker sva kupila najin prvi avto, ki naju bo popeljal po najlepših kotičkih te države in nama hkrati predstavljal mali potujoči domek. Takoj naslednji dan sva uredila menjavo lastništva, ki je zares čisto preprosta. Z majhnim listkom s podatki o novem lastniku avtomobila greš do pošte (mhm, do pošte, ki je hkrati banka, oni res nič ne komplicirajo), kjer ti vse uredijo v minuti in sploh ne rabiš nobenega podpisa ali prisotnosti prejšnjega lastnika (no saj ne vem kako gre to pri nas, samo predstavljam si, da je malo bolj zakomplicirano). Registracija nama poteče januarja, tehnični pregled pa poteče avgusta, zato se s tem ne bova rabila ubadati.

<div class="photoset-grid" data-layout="2">
    <img src="{{ '/assets/images/07avto/02.jpg' | relative_url }}" data-title="Avto prvič parkiran v garaži." data-lightbox="gr1">
    <img src="{{ '/assets/images/07avto/03.jpg' | relative_url }}" data-title="Ob prihodu domov, ko sem še Primožu malo prepustila voznikov sedež:P." data-lightbox="gr1">
</div><br/>

Ko sva nehala z delom na kmetiji nama je novozelandski prijatelj in sodelavec Paul ponudil prenočišče in orodje za izdelavo najinega campervana. Na kmetiji sva dobila dve leseni paleti, kateri sva reciklirala – ju razstavila na deske, le te pa sva uporabila za leseno konstrukcijo. Po tem, ko sva več kot en mesec veliko delala, da sva že komaj čakala, da se začne najino potovanje, sva morala spet delati, da si narediva nekaj, kar ostali samo kupijo. Vsaka stvar, ki jo narediš sam, ima neko večjo vrednost in ti predstavlja zadovoljstvo, zato sva se zagrizla v delo. Raje sva namreč kupila novejši avto, ki nama je še vedno cenovno dostopen in ga bo tudi lažje prodati, nama pa predstavlja večjo varnost na poti, zraven pa sva dodala še nekaj svojega truda, da ni trpela denarnica (novozelandski tišlerji verjetno niso najbolj poceni).

Za izgraditev konstrukcije sva porabila dva dneva, vendar bi jo lahko naredila v enem, če bi bila doma in imela svoje orodje. Takrat je bila v hiši samo Paulova žena, ki pa ni vedela, kje točno ima mož spravljeno katero orodje, tako da sva mogla za vsako stvar posebej prositi in čas je hitro tekel. Prvi dan sva dala vse sedeže ven iz avta, kar nama je vzelo veliko časa, saj je bila zadeva pravzaprav precej bolj zakomplicirana, kakor sva si prestavljala. Sledilo je razstavljanje palete, kar tudi ni bilo enostavno, saj se je veliko desk razklalo (gre za palete za enkratno uporabo, za katere ne uporabljajo najboljšega lesa in žebljev, zato deske ne grejo preveč lepo stran od stranic), nato pa je bilo treba odstraniti še miljon žebljev, kateri so se v veliki meri zlomili. Razžagala sva tudi stranice od palete, ki sva jih porabila za noge lesene konstrukcije. Isti dan sva šla še v trgovino po vijake in leseno ploščo, ki sva jo namestila na vrh konstrukcije. 

Naslednji dan sva naredila vse preostalo, kar lahko bolje vidite na slikah. Četudi izgleda preprosto, je bilo vloženega kar nekaj truda, predvsem zato, ker žaga ni naravnost rezala, ker nisva imela prave wasser-wage in metra … Seveda je bil glavni delavec in idejni vodja Primož, jaz pa sem bila njegova desna roka. Pravzaprav sva bila na koncu navdušena nad sabo, da nama je uspelo narediti vse skupaj približno naravnost, četudi nisva imela dobrega orodja, da so se lege poklopile med sabo, da je stvar trdna in tako kot mora biti. Na koncu sva odžagala del dile in pritrdila 'pante', da lahko desko dvigneva in dava v prtljažnik kakšne večje kose, ki drugače ne bi prišli notri. Sledil je še ogromen nakup vse camping opreme za najino potovanje (miza, dva stola, samonapihljivi blazini, krožnika, šalci, posoda za kuhanje, blazini, posteljnina, gorilnik z dvema kuhalnikoma, plinska bomba, veliki plastični škatli za hrano, zložljiva plastična posoda za vodo, božični okraski :D … )

<div class="photoset-grid" data-layout="33">
    <img src="{{ '/assets/images/07avto/04.jpg' | relative_url }}" data-title="Avto po odstranitvi sedežev." data-lightbox="gr1">
    <img src="{{ '/assets/images/07avto/05.jpg' | relative_url }}" data-title="Postavljene noge za leseno konstrukcijo." data-lightbox="gr1">
    <img src="{{ '/assets/images/07avto/06.jpg' | relative_url }}" data-title="Namešžanje ogrodja na že pritrjene noge." data-lightbox="gr1">
    <img src="{{ '/assets/images/07avto/07.jpg' | relative_url }}" data-title="Na tej sliki Primož pritrjuje opornike za dodatno stabilnost konstrukcije, saj les ni najboljše kakovosti." data-lightbox="gr1">
    <img src="{{ '/assets/images/07avto/08.jpg' | relative_url }}" data-title="In že je nameščena plošča na kateri spiva." data-lightbox="gr1">
    <img src="{{ '/assets/images/07avto/09.jpg' | relative_url }}" data-title="" data-lightbox="gr1">
</div><br/>

Zelo sva hvaležna zakoncema Perrott (Paul in Gaby), ki sta naju tri dni gostila in nama omogočila izdelavo najinega campervana (četudi orodje ni bilo najboljše, brez njega ne bi bilo pa nič). Prijetni so bili tudi vsi skupni obedi in pogovori. Paul je ob zaključku dejal, da je izjemno presenečen, da nama je tako dobro uspelo, kot da bi imela že več takšnih projektov za sabo, Gaby pa je rekla, da naju občuduje, da tako dobro sodelujeva, da če bi ona delala kaj takšnega s svojim možem, da je prepričana, da bi bila že v postopku za ločitev. :D Vsekakor je res, da je bilo potrebno veliko sodelovanja, saj bi en sam težko kaj naredil, skoraj tako kot pri vsaki stvari. Aja, pa družbo nama je delala tudi simpatična psička Jess, ki naju je velikokrat prisilila, da sva spustila iz rok bor-mašino ali kladivo in se malo pocrkljala z njo. :)

<div class="photoset-grid" data-layout="1">
    <img src="{{ '/assets/images/07avto/10.jpg' | relative_url }}" data-title="Postanek za malico na poti in prikaz uporabe najinega prtljažnika. :P" data-lightbox="gr1">
</div><br/>


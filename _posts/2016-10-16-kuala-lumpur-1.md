---
layout: post
title:  "Presenečenja poletne vročine "
date:   2016-10-16
published: true
author: Ana
---

<p class="intro"><span class="dropcap">K</span>je smo ostali nazadnje? 
Ko sva prišla na letališče in je divjala prava poletna vročica v teh tropskih krajih? Oh ja, dokler ne stopiš ven iz klimatiziranega letališča ne veš, da je zunaj neznosno vroče, vlažnost pa pripomore k temu, da komaj dihaš, samo da se malo premikaš, pa že vse teče od tebe kot v savni. To je bila Malezija in njeni najbolj vroči dnevi v letu, midva pa sva jo obiskala ravno v tem času.</p> 

Drugače pa je letališče zelo veliko in lepo urejeno. Še najbolj od vseh treh na katerih sva bila v tistih dveh dneh. Predvsem pa ogromno. Ponavadi je tako, da ko prideš ven iz letala, še malo hodiš in kmalu prideš do tekočega traku, kjer prevzameš svojo checked-in prtljago (tako je predvsem na manjših letališčih). V Kuala Lumpur sva morala iti po prtljago v čisto drugo stavbo, do katere smo se morali peljati s posebnim vlakom, torej kar nekaj kilometrov daleč stran od tam kjer smo pristali. Si predstavljate, kako ogromni so bili vsi kompleksi torej? Najprej je sledilo čakanje v vrsti za kontrolo potnega lista. Tam sva spoznala prijaznega Nizozemca, ki se je odpravljal v Avstralijo, prav tako z working-holiday vizo. On je letel direktno naprej. Takrat sva se tudi sama zamislila nad tem, zakaj se sploh ustavljava tukaj, če je najin glavni namen Nova Zelandija, tudi malo sva bila že neučakana po vsej dolgi poti, pa sva bila komaj na polovici.

Že doma sva se pozanimala, kako priti iz letališča do centra mesta in ugotovila, da se nama najbolj splača iti z avtobusom in ne z ekspresnim vlakom, saj je bila razlika v ceni skorajda desetkratna. Samo da sva prišla do terminala od koder vozijo avtobusi, naju je že napadel Malezijec, kam greva, kje kupiti karto … Super in lepo se sliši, ampak način kako ti vse vsiljujejo ni ravno prijeten, sploh ko ne veš komu zaupati, kakšni so njegovi nameni. Nama res hoče pomagati, je kaj drugega v ozadju? Seveda je, vsak se bori za svoje preživetje in če je več avtobusnih prevoznikov, se morajo boriti za svoje stranke!

In tako sva vstopila v malezijsko/azijski svet. Večino časa niti ne veš kaj se dogaja, a boš prišel do cilja, te bodo mogoče vmes še malo ugrabili … Saj se hecam, ampak včasih sva imela tudi tak občutek. 

<blockquote>
Le nekaj minut vožnje v avtobusu, v katerem je na polno "šopala" klima, da sva se zavijala v dekce iz letala, in že je sledil postanek na bencinski črpalki.
</blockquote>

Mhm, prav ste slišali. Če se boste kdaj znajdli v kakšni taki državi, ne bodite presenečeni, če se boste samo po parih minutah vožnje ustavili na črpalki, kajti tukaj je to stalnica. Kje, da bi šoferji že prej napolnili svoje rezervoarje. Prav na vseh poteh kamor sva šla z avtobusom je bilo tako! :D 

Med vožnjo sva opazovala mesto, same stolpnice, ceste v več nadstropjih, sem ter tja, vmes še kakšna železniška proga. Promet pa deluje dokaj urejeno, nekaj je sicer gneče, ampak vozniki delujejo mirni, nobenega pričakovanega trobljenja. Okoli nas pa same palme in tropsko rastje. 

<blockquote>
Kako zanimivo je, da te nekaj ur sedenja v letalu pripelje v čisto drug svet. Vmes niti ne čutiš, da se kaj dogaja. Zgolj vzlet in pristanek. Nova tla pa čisto druga, da še nisi imel dovolj časa, da bi vse skupaj dojel. 
</blockquote>

Med vožnjo na avtobusu je bil že večer in počasi prihajamo proti cilju. Začne se dretje šoferja, potniki vstajajo in grejo počasi dol. Midva sva kupila karti do kitajske četrti, postaja za naju torej še ni bila končna. Po nekaj času negotovosti nama nekdo, ki zna malo bolj angleško pojasne, da bova morala stopiti na drug avtobus. 

"Kdaj pa pride ta avtobus?" "Pride, pride!" Smo čakali in se malo načakali, avtobusa pa od nikodar. Malo sva bila že živčna, vročina v garaži še vedno neznosna, ura pa že skoraj devet ponoči/zvečer. Nakar priseljenec iz Bangladeša začne ponujati, da greva z njim tamle čez cesto, da ujameva mestni avtobus do Chinatown, samo 1 dolar pravi (1 MYR). Seveda, to ni bilo tako razumljivo kot vam pišem jaz. Sva morala še malo spraševati, on še ene parkrat razložiti v angleščini, da je sam postal živčen. Razmišljala sem o tem, kako ne smeva nikomur zaupati, še posebaj ne nekomu na ulici ob tako pozni uri, ampak občutek mi je pravil, naj mu zaupava, da je moški poleg mene le delavec, ki se odpravlja iz službe in bi rad v najkrajšem času prišel domov. Torej nama hoče le dobro. Sicer pa sva midva dva in greva le čez delček parkirišča, že od tukaj se vidi cesta. Šla sva torej za njim. Pomahal je prvemu avtobusu, ki je pripeljal mimo, le ta je ustavil skoraj sredi ceste, sploh ne tam kjer je postaja, šofer nam je odprl vrata, da smo vstopili notri. Moški je plačal še za naju in usedli smo se na sedeže mestnega avtobusa. Hitro sem na plan privlekla denarnico in mu plačala dva ringija. Močno se je branil, da ne pa ne, seveda sva mu pomolila denar pred nos, češ, da nama je že tako zelo pomagal in da ne moreva sprejeti še tega, da nama plača vožnjo. Za naju je bilo to zelo malo denarja, za njihove razmere pa še vedno veliko. Vesela sem bila, da sva se prepustila občutku, drugače bi bila najverjetneje še vedno v tisti garaži, čakajoč na avtobus, ki najverjetneje nikoli ne bi prišel. Moški poleg naju je po parih minutah vstal in šel do šoferja ter ga prosil za uslugo, da nama ustavi v China townu. Ustavil nama je dobesedno pred vrati najinega hostla.

Hostel pa je bil spet zgodba zase. Moški, ki naju je sprejel na recepciji je bil omamljen od cigaretnega dima, smrdelo je po zadušljivem vonju, katerega je na vsake toliko premešal ventilator nameščen na steni. Hodniki so bili ozki, tako ozki, da se vrata niso odpirala tako kot se običajno, ampak so drsela ob steni. Da ne govoriva o ključavnici, ki je zaklepala sobo, katere velikost je bila malo večja od postelje. Tudi tukaj je bil ventilator, ki je mešal vroč in osmrdljen zrak, okna pa seveda nikjer. Tolažila sva se s tem, da zgodaj zjutraj odrineva naprej. "Malo denarja, malo muzike!" je pravil Primož. In ker nočeva preveč godrnjati, sva potegnila tudi pozitivne lastnosti iz vsega skupaj. Samo v takšnih beznicah kot je bil najih hostel lahko potegneš vzporednice o dejanskem stanju države in o življenju, ki ga živijo povprečni prebivalci. Nekdo, ki ima veliko denarja in se zapelje z zasebnim prevozem od letališča do razkošnega hotela pač ne more uvideti realnega stanja, midva pa sva bila tega deležna in sva vesela za to. Hvaležna sva bila za tuš, ki je bil v istem prostoru z wc-jem, torej nobene kabine ali zavese, voda je zares prijala, da si se vsaj za trenutek osvežil, takoj zatem ti je bilo že spet vroče. Da bi spal zavit v kakšno odejo ti še na misel ni prišlo. 

Zbudila pa sva se v drugačno jutro. Pritisk je nekoliko popustil in slišala sva nekakšno grmenje. Super, tropska nevihta se pripravlja. Zopet sva bila malo pozna, da me je moral Primož priganjati, nato sva na hitro pojedla še košček kruha za zajtrk in oddrvela proti stopnicam navzdol. Zunaj pa se je že začelo. Odprla sem kovček, da bi našla dve palerini za enkratno uporabo, kateri sva si hitro namestila in stekla v malce manj vroč dan, ki so ga zasipavale debele dežne kaplje. Hvaležna sva bila Primoževi mami, ki nama je doma še zadnji trenutek pred zaprtjem kovčkov ponujala palerine, češ da mogoče pridejo prav. Pa kako zelo so, hvala, res! ;) Divjala sva kakor hitro se s kupom pritljage divjati pač da. Čez razbite pločnike, malo po cesti, malo sva zabredla v globoke luže s sumljivim vonjem, debele kaplje pa so padale po nama in po pravici povedano, je prav prijala osvežitev. Še vseeno je bilo precej toplo. Mudilo se nama je na vlak do avtobusne postaje, od koder sva se nato peljala do otoka Pangkor. Vesela sem, da imam tako pametnega fanta z odlično orientacijo, da se v tistih dvajsetih minutah norenja do tja nisva niti enkrat izgubila in skorajda nič ustavila. Res nama je šlo za nohte in spet sva se preklinjala, kako nama uspe vedno zamujati. In to takrat, ko ne smeva. Ob osmih sva imela namreč rezerviran in že plačan avtobus, zato ni bilo čisto vseeno, če ga zamudiva. V glavi pa so mi odzvanjale še mamine besede, kako morava biti vedno že predčasno na cilju in čakati, saj naju prevozi ne bodo. Sva si rekla, da bova naslednjič pa res bolj zgodnja.

Samo napol premočena, zahvaljujoč se palerinama, se vkrcava na precej modern vlak. Tam pa sami pogledi usmerjeni v naju, dva tepčka, ki ju je ujela nevihta z dvema "kištama" prtljage in velikima nahrbtnikoma na hrbtu. Medtem, ko so bile vse punce zavite v rute, sem bila jaz verjetno za njih na pol gola, tako da sem čutila, kako so se vsi pogledi ustavljali na mojih nepokritih delih. Doma sem se že predhodno pozanimala, da je Malezija zelo odprta država, v kateri živijo ljudje vseh narodnosti, kultur in verstev, zato ni potrebe po nošenju rut s strani turistov. Pa vseeno sem ničkolikokrat dobila občutek, da bi bilo bolje biti malo bolj zavit. Vendar me je ponavadi vročina spet prepričala v nasprotno. 

Končno sva prišla do Kuala Lumpur TBS, postaje od koder je peljal najin avtobus, ter se v zadnji možni minuti vkrcala. Da sva se prepričala, da greva v pravo smer, sva zopet vprašala šoferja, če je to avtobus za Lumut. In nikoli ne dobiš jasnega odgovora. 

<blockquote>
Začne se eno dretje v nerazumljivem jeziku, vmes pa mogoče zaznaš kakšno besedo ali dve v angleščini. Tokrat je bilo to "change bus". Nazaj mu hitro v zelo osiromašeni angleščini, da bodo bolje razumeli, poveva, če prav razumeva, da greva na ta avtobus in nato nekje zamenjava transport? "JA, JA, CHANGE BUS, IPOH!" "A to je kraj, kjer zamenjava avtobus?" "JA, JA, IPOH, CHANGE BUS!" Dretje in še enkrat dretje, kot da nas trpajo v kako taborišče.
</blockquote>

 Pa sva se malo nasmejala in rekla, menda nama bodo povedali, kdaj bova menjala ta avtobus. Seveda nikjer na spletni strani ni pisalo nič o tem, da ne bi peljali direktno do Lumuta. Kasneje ugotoviva, da je ta kraj precej naprej in iz poti kraja kamor želiva midva. Sledi tankanje na črpalki in ena ura in pol vožnje po mestu, v veliki gneči. 

Opazujeva naravo skozi okno, sami palmini gozdovi, že malo lepše je vse skupaj kot v mestu. Počasi posije sonček in nevihte je konec. Udobno nameščena v ogromnih sedežih avtobusa skušava malo zaspati, ampak hkrati je bil svet preveč drugačen, tudi za to da bi zamudila kakšno novo vrsto palme, ni bilo vredno zaspati. Predvsem pa, kje je ta Ipoh kamor se peljemo? Bolje, da veva, kaj se dogaja, kot da zamudiva kakšen "change bus". ;)

<div class="photoset-grid" data-layout="323">
    <img src="{{ '/assets/images/02kulalumpur1/01ana-min.jpg' | relative_url }}" data-title="" data-lightbox="gr1">
    <img src="{{ '/assets/images/02kulalumpur1/02js-min.jpg' | relative_url }}" data-title="" data-lightbox="gr1">
    <img src="{{ '/assets/images/02kulalumpur1/03midva-min.jpg' | relative_url }}" data-title="" data-lightbox="gr1">
    <img src="{{ '/assets/images/02kulalumpur1/04mesto-min.jpg' | relative_url }}" data-title="Pogled na mesto iz avtobusa." data-lightbox="gr1">
    <img src="{{ '/assets/images/02kulalumpur1/04palme-min.jpg' | relative_url }}" data-title="Neskočni gozdovi palm." data-lightbox="gr1">
    <img src="{{ '/assets/images/02kulalumpur1/05dzungla-min.jpg' | relative_url }}" data-title="Delček tropskega gozda ob poti. Ana se sprašuje, če tu raste kaj gob." data-lightbox="gr1">
    <img src="{{ '/assets/images/02kulalumpur1/06bus-min.jpg' | relative_url }}" data-title="Avtobus z velikimi udobnimi sedeži." data-lightbox="gr1">
    <img src="{{ '/assets/images/02kulalumpur1/07midva-min.jpg' | relative_url }}" data-title="" data-lightbox="gr1">
</div>
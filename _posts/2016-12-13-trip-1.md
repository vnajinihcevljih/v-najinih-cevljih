---
layout: post
title:  "Ko se najino vandranje začne ..."
date:   2016-12-13
published: true
---

<p class="intro"><span class="dropcap">D</span>anes, ko pišem tale blog, je že dvanajsti dan potovanja. Spomini pa so najbolj živi, zato bom pisala o teh preteklih dneh, delo na kmetiji pa puščam za naslednji, mogoče še enkrat naslednji blog, ampak vseeno nič skrbeti, da sem pozabila na tako obsežen del. Ravno sva se dobro navadila življenja v najini mali vozeči se hiški, a kljub temu, da je mala, prav nič ne pogrešava luksuzne hiše, ki sva jo imela prej. No, mogoče malo, predvsem topel tuš in prostornost, da ne rabiš ves čas nekaj iskati, ker je pod najino mobilno posteljo ogromno stvari in še vedno premalo prostora. Ampak to ni nič v primerjavi z vsemi jutranjimi razgledi, ki sva jih deležna, v primerjavi s svobodo, brezskrbnostjo, ki ji skorajda ni konca, ko si zares oddahneš in uživaš življenje. Tako kot je edino prav.</p>

Ko sva se prejšnji četrtek odpeljala od doma, sva se morala obvezno ustaviti še pri Arnoldu, ki je bil 25 minut oddaljen od najine kmetije. Dobili smo se že v mestu in šli v trgovino nabavit stvari za zadnjo skupno večerjo, ki je bila zares super (mehiška, najina najljubša). Arnold naju tako kot vedno razvaja in ne vem, kako mu bova lahko kadarkoli povrnila vse kar je naredil za naju. Po večerji nama ni pustil, da bi spala v avtu, tako da sva pristala v njegovi sobi, ker ga ni bilo možno prepričati, da je tudi dnevna soba čisto ok, prav tako pa avto v katerem bova tako ali tako od tistega dne naprej vsak dan spala. Zjutraj smo se poslovili in videla sva, da mu je zares hudo, ker odhajava, saj smo se v tem času res navezali. Pred odhodom domov se seveda zopet vrneva nazaj k vsem ljudem iz kmetije, takrat bo pri njemu že njegova družina iz Filipinov in komaj čakava, da jih spoznava.

<div class="photoset-grid" data-layout="2">
    <img src="/assets/images/08trip1/000.jpg" data-title="Skupinska slika s filipinskim prijateljem Arnoldom med večerjo." data-lightbox="gr1">
    <img src="/assets/images/08trip1/00.jpg" data-title="Tacosi, mljask." data-lightbox="gr1">
</div><br/>


Pot naju je peljala naprej proti obali, a še prej sva se ustavila v bližini mesta Matamata (izhodišče za slavni Hobbiton – prizorišče snemanja Hobita in Gospodarja prstanov), kjer sva si želela ogledati en velik slap – Wairere Falls, ki naj bi bil zelo lep. Pot je bila zelo lepo urejena, polna mostičkov preko reke in stopnic v višave … Do vrha sva potrebovala slabi dve uri, doživetje pa je bilo izjemno. Še nikoli nisem stala na vrhu slapu, ko lahko vidiš, kako se reka prevesne čez prepad v dolino, mi pa to čudo poimenujemo slap. Na poti sva srečala veliko ljudi, tako turistov kot domačinov in z vsemi smo se vedno pozdravili. Samo pri eni gospe se je zgodba odvila nekoliko drugače. Stala sem na vrhu zelo dolgih stopnic, kjer me je hotel Primož iz nekoliko nižje točke slikati, vmes pa je bila ena gospa, ki je šla proti vrhu, malo zadihana od teka. Želela sem počakati, da gre še ona mimo, ker pa ni šla, sem šla jaz naprej in prišla do nje, kjer sva se začele pogovarjati. 

<blockquote>V bistvu ne vem katera je točno začela, mogoče kakšna vljudnostna fraza, ki je pripeljala do tega, da smo stali kakih petnajst minut na vmesni stopnici. Vprašala naju je iz kje sva in takoj je izjavila: “A, to je tam, kjer je Bled?”</blockquote> 

 Povedala nama je, da z možem načrtujeta potovanje v Evropo v naslednjem letu, in da je v načrtu tudi Slovenija. V bistvu naju je po petih minutah klepeta že povabila k sebi, da prespiva pri njima in se še kaj pomenimo skupaj o naših državah. Takoj, ko je odvihrala naprej po stopnicah sem rekla Primožu: “Pa midva sploh nikoli ne bova spala v najinem avtu če bo šlo tako naprej!” :D Mishelle naju je zvečer že čakala ob cesti, kjer sva morala zaviti k njuni hiši. Primoža je malo skrbelo, kaj bo rekel njen mož, da kar takole pripelje turiste v hišo, pa nama je rekla, da sta navajena obiskov mladih, saj je mož David član Rotary kluba. In res ni imel nič proti, saj smo imeli prav lep večer ob vinu, soku, čokoladi … En kup prospektov o Novi Zelandiji je imela že pripravljenih na tleh za naju, prav tako atlas Nove Zelandije. Res sta nama zelo natančno razložila kam vse morava iti, za severni otok pa smo kar skupaj načrtovali celotno pot. Tudi midva sva jima veliko razložila o naši državi, kam vse morata iti, katero hrano poskusiti … David je odprl Wikipedijo in bral o Sloveniji (nekaj podatkov je bilo napačnih), tako da smo imeli pogovor tudi o zgodovini, glasbi, ki jo poslušamo, o vsem možnem v glavnem. Zjutraj naju je na mizi pričakal zajtrk in spet smo zašli v dolge debate, čeprav se jima je že mudilo. Zopet smo se poslovili, v dar dobila še paket čokoladic in dve limoni iz domačega vrta (samo da sem opazila, da imajo limone, že sem dobila dve v roki :P). 

<div class="photoset-grid" data-layout="3232">
    <img src="/assets/images/08trip1/01.JPG" data-title="Mostiček na poti, ko sva se povzpela do slapu Wairere." data-lightbox="gr1">
    <img src="/assets/images/08trip1/02.JPG" data-title="Wairere Falls v ozadju (visok 153 m)." data-lightbox="gr1">
    <img src="/assets/images/08trip1/03.jpg" data-title="Povzpela sva se še višje in prišla do toka mirne reke, ki se je kmalu vrgla v prepad." data-lightbox="gr1">
    <img src="/assets/images/08trip1/04.jpg" data-title="Reka tik pred padcem." data-lightbox="gr1">
    <img src="/assets/images/08trip1/05.JPG" data-title="<3" data-lightbox="gr1">
    <img src="/assets/images/08trip1/06.jpg" data-title="Primož se je malo poigraval z nepremočljivim GoProjem." data-lightbox="gr1">
    <img src="/assets/images/08trip1/07.jpg" data-title="Razgledna ploščad tik ob padcu slapu, kjer si težko ostal suh in z urejeno pričesko." data-lightbox="gr1">
    <img src="/assets/images/08trip1/08.jpg" data-title="Usodne stopnice ali kako sva spoznala Mischelle." data-lightbox="gr1">
    <img src="/assets/images/08trip1/10.JPG" data-title="McLaren Falls na poti na obalo. S svojim tokom oblikujejo lepe oblike skalovja." data-lightbox="gr1">
    <img src="/assets/images/08trip1/11.JPG" data-title="Luknja v skali." data-lightbox="gr1">
</div><br/>

Pot sva nadaljevala protu Taurangi, kjer sva prvič od kar sva tukaj res občutila, da se je začelo poletje. Vzdušje je bilo morsko, ljudje že na dopustih, v morju so že bili prvi plavalci, midva pa sva na plano privlekla kratke hlače … Na kosilo sva šla v Fresh Fish Market, saj po mnenju zakoncev Parker (Mischelle in David) tam prodajajo najboljši fish'n chips. Očitno tako misli veliko ljudi, saj se jih je kar trlo in čakala sva skoraj eno uro. Nisem še velikokrat jedla to jed zato moja ocena ni najbolj objektivna, ampak lahko rečem, da je bilo zelo okusno, le tako kot vedno, malo premalo. Da sva pokurila vse maščobe, sva se popoldne odpravila na hrib, ki je čisto na koncu polotoka tega mesta, od koder sva uzrla res lepe razglede na modrino morja. Všeč  mi je novozelandska sproščenost in odprtost. Samo, da vidijo, da si malo zmeden, da ne veš točno kam moraš iti, te bodo obgovorili in ti pomagali. Ponavadi zmedene ljudi pustiš pri miru, da nadaljujejo svojo zmedenost ali pa počakaš, da se sami oglasijo in kaj vprašajo, oni te pa zaradi svoje prijaznosti kar prehitijo. 

<div class="photoset-grid" data-layout="232">
    <img src="/assets/images/08trip1/15.jpg" data-title="Fish & chips iz Fresh Fish Marketa." data-lightbox="gr1">
    <img src="/assets/images/08trip1/16.jpg" data-title="Ovčke in pogled na obalo v Taurangi." data-lightbox="gr1">
    <img src="/assets/images/08trip1/17.JPG" data-title="Pogled na del Taurange iz Mt Maunganui. " data-lightbox="gr1">
    <img src="/assets/images/08trip1/18.JPG" data-title="Ko se um in oči spočijejo ob modri barvi." data-lightbox="gr1">
    <img src="/assets/images/08trip1/19.JPG" data-title="" data-lightbox="gr1">
    <img src="/assets/images/08trip1/20.JPG" data-title="Pot navzdol ..." data-lightbox="gr1">
    <img src="/assets/images/08trip1/21.jpg" data-title="Stpnice na poti navzdol." data-lightbox="gr1">
</div><br/>

Primož si je zaželel malo osvežitve v mrzlem morju, jaz pa nisem hotela tvegati prehlada ob že prisotni bolečini, saj sta mi na dveh straneh rastla modrostna zoba. Kamp v katerem sva želela prespati prvo noč, je bil že polno zaseden, zato sva se odpravila naprej ob morju. Našla sva en kamp, ki je bil celo cenejši, manj zaseden in čisto ob morju. Denar za prenočitev sva morala vstaviti kar v kuverto, le to vreči v kovinsko škatlo, znotraj avta pa sva položila listek z najinimi podatki, ki so se ujemali s tistimi na kuverti. Kampi s takšnim sistemom so zato cenejši, lahko se celo izmuzneš in nič ne plačaš, vendar si nato ob 200 dolarjev, če te dobijo goljufati. Naslednji dan sva se odpravila proti Rotorui, kjer sva nekaj ur preživela v McDonald'su (prav tako kot zdajle), saj so dober vir električnih vtičnic in wifija. Primož je moral napisati in poslati prošnjo za magistrsko nalogo, kar je trajalo nekaj časa. Pozno popoldne pa sva šla malo pohajkovati po gozdu Redwoods. To je eden najstarejših gozdov v Novi Zelandiji, ki je bil posajen z namenom, da ugotovijo katera drevesna vrsta se najbolj obnese za mizarstvo oziroma za vsevrstno uporabo. Vidiš lahko ogromne jelke z rdečkastim lubjem po katerih ima gozd tudi ime. Naslednji kamp v katerem sva prenočevala je bil ob jezeru, vendar za njega nisva nič plačala, ker ni bilo nobenih kuvertic, v katero bi vstavila predpisan znesek. 

<div class="photoset-grid" data-layout="3232">
    <img src="/assets/images/08trip1/25.JPG" data-title="Primož na poti v vodo." data-lightbox="gr1">
    <img src="/assets/images/08trip1/26.JPG" data-title="Nato ga zalije velik val ..." data-lightbox="gr1">
    <img src="/assets/images/08trip1/27.JPG" data-title=";)" data-lightbox="gr1">
    <img src="/assets/images/08trip1/22.jpg" data-title="Pot do morja zraven najinega kampa." data-lightbox="gr1">
    <img src="/assets/images/08trip1/23.jpg" data-title="Obala, kjer sva prvič kampirala z najino Hondo." data-lightbox="gr1">
    <img src="/assets/images/08trip1/30.JPG" data-title="Redwoods in ogromna drevesa." data-lightbox="gr1">
    <img src="/assets/images/08trip1/31.jpg" data-title="" data-lightbox="gr1">
    <img src="/assets/images/08trip1/32.JPG" data-title="" data-lightbox="gr1">
    <img src="/assets/images/08trip1/33.jpg" data-title="Drugo kampiranje, tokrat ob jezeru." data-lightbox="gr1">
    <img src="/assets/images/08trip1/34.JPG" data-title="Naredila sva tudi adventni venček, da vsaj malo pričarava praznični duh. Kupila sva štiri barvne dišeče sveče in jih zvezala skupaj z vrvjo, nato pa okrog namestila nekaj zelenih vejic. Adventni venček je ves čas z nama, med sedežema, ko se voziva. Skušava ga čim večkrat prižgati, vendar nama večinoma vremenske razmere ne dopuščajo, da bi sveče gorele kaj več kot nekaj sekund (ker pihaaaa)." data-lightbox="gr1">
</div><br/>

V ponedeljek zjutraj sva se zgodaj odpravila naprej, saj sva se na poti ustavila v termalnem vrelcu, ki je v bisvu malo večji potok z vročo vodo.  Zjutraj namreč ni takšne gneče, midva pa sva imela srečo, saj sva bila prva obiskovalca. No, malo za nama je prišla še ena družinica in nato še en par. Voda je res tako zelo vroča, da ob vstopu vanjo misliš, da je vrela, ampak se sčasoma navadiš in ko si notri s celim telesom deluje prav zdravilno in pomirjujoče. 

<blockquote>Kot v kakšnem zdravilišču, le da je bilo to še stokrat boljše, saj si bil obkrožen z drevesi, praprotmi, petjem ptic …. Na koncu sva le malo smrela po žveplu (približno tako kot tisti stari sodi za vino, ki jih žveplajo).</blockquote> 

<div class="photoset-grid" data-layout="3">
    <img src="/assets/images/08trip1/36.JPG" data-title="Termalni vrelec v katerem sva se kopala ali drugače, vroča reka." data-lightbox="gr1">
    <img src="/assets/images/08trip1/37.jpg" data-title="" data-lightbox="gr1">
    <img src="/assets/images/08trip1/38.JPG" data-title="Ko sva odhajala, se je že nabralo nekaj več ljudi." data-lightbox="gr1">
</div><br/>

Šla sva naprej v Taupo, mesto ob velikem jezeru (200 krat večje kot Bohinjsko jezero), kjer sva šla zopet v McDonald's zaradi Primoževih študijskih obveznosti, nato pa šla na eno plažo ob jezeru, kjer sva sestavila veliki gorilnik in prvič skuhala kosilo z njim (prej sva uporabljala mali gorilnik, ki sva ga prinesla s sabo). Tam sva se tudi vrgla v vodo, čeprav je bila zelo mrzla, da sva se otresla vonja po žveplu (vrelci vsebujejo žveplo, zato je voda nekoliko kisla, vendar so ti ekstremi značilni za gejzirje, potok v katerem sva se kopala, je bil vseeno dokaj nevtralen). Proti večeru pa sva krenila naprej do najinega naslednjega kampa. 

<div class="photoset-grid" data-layout="2">
    <img src="/assets/images/08trip1/40.JPG" data-title="Primož pokaže svoje inženirske veščine ob sestavljanju gorilnika iz Warehousa (upava, da bo zdržal do konca najinega potovanja, saj kvaliteta ni bohvekj). xD" data-lightbox="gr1">
    <img src="/assets/images/08trip1/41.JPG" data-title="Jezero Taupo." data-lightbox="gr1">
</div><br/>

Na eni zelo uporabni aplikaciji (CamperMate), ki jo imava, lahko vidiva vse kampe po Novi Zelandiji. Obarvani so z različnimi barvami glede na ceno. Kampi obarvani z zeleno barvo pa so celo zastonj. Če je kakšen tak na poti ali v bližini poti katere se peljeva, izkoristiva priložnost in parkirava svoje vozilo tam. Vse kar dejansko rabiva je wc in voda, za to pa je ponavadi poskrbljeno, tako da na ta način malo privarčujeva, saj sva čez dan tako ali tako okoli in rabiva samo legalni parkirni prostor, ki ima tudi WC-je. Pet dni sva na primer nepretrgoma bivala v takšnih kampih in tako privarčevala za en tank goriva (90 dolarjev). Kar pa ni tako malo kajne? Tušev sicer ni bilo, sva se pa zato umila v jezerih ali pa uporabila steklenico vode, vlažilne robčke. Kampi so lahko tudi zelo polni, saj je veliko takšnih backpackerjev kot sva midva, zato je treba na cilj priti vseeno dovolj zgodaj, ne preveč pozno zvečer. Kamp v katerem sva prenočila je bil zelo poln, saj je izhodiščna točka za Tongariro Alpine Crossing. To je 19 km dolga pot po Nacionalnem parku Tongariro, kjer je bilo snemanih nekaj prizorov filma Gospodar prstanov. Tja sva se odpravila naslednji dan zelo zgodaj zjutraj. Ko sva prispela na cilj, se je zgodilo nekaj neverjetnega. Bila sva prva  na celem parkirišču! :D Neverjetno zato, ker sva ponavadi vedno pozna, saj vem, da je to velikokrat zaradi mene, ampak tisto jutro sva zmagala. Kako sva premagala Tongariro in še kak drug vulkan pa v nadaljevanju! ;)

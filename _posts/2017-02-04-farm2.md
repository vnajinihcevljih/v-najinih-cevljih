---
layout: post
title:  "Ako Pilipino (Jaz sem Filipinec)"
date:   2017-01-09
published: true
author: Ana
---

<p class="intro"><span class="dropcap">"T</span>
oday we finish early!" Je bil najpogosteje izrečen stavek od Angela, našega glavnega delavca na farmi. To je rekel prav vsakič, tudi ko smo najbolj zamujali, ko nam je šlo vse narobe - krave niso hodile v molzišče, zamašil se je hranilnik, ‘Stockman’ ni šel pravočasno po krave … Seveda je bil zraven še nasmejan, kljub ne-prespanosti, utrujenosti zaradi 13 ur ali več dela na dan. Tako kot Mark in Aris je bil na kmetiji že od junija, kar pomeni, da je takšen delavnik ‘fural’ že peti mesec, kar pa za zdravje ni najbolje. Naj vas spomnim, da se molža začne ob štirih zjutraj, stockman pa mora iti po krave že ob treh, medtem ko smo delo najverjetneje končali ob osmih zvečer (vmes med tem časom pa je imel mogoče dve uri odmora za kosilo, uau saj to je še več ur kot sem napisala). Potem pa imej doma še 5 mesečnega otroka, 9-letnika in še dve majhni deklici na Filipinih, ki še nista spoznali svojega bratca in s katerima se že več kot eno leto vidiš in slišiš samo po Skypu. Si predstavljate takšno življenje?
</p>

V času bivanja na kmetiji sva veliko izvedela o Filipincih in sami državi, jedla njihovo hrano, tako da imam včasih občutek, kot da sva tam že bila. V prejšnjem članku sem napisala, da so to najbolj nasmejani ljudje na Zemlji, ki se prav nič ne pritožujejo, tudi če njihovo življenje ni rožnato. Srečni so, da imajo družino, kakšen skuter, streho nad glavo. Tako zelo malo. A vseeno si kaka peščica ljudi želi boljše življenje. Razglabljati o tem ali je res boljše, je že druga stvar, vsekakor pa si želijo boljše življenje za svoje otroke, predvsem izobrazbo, ki je v njihovi državi zaradi vrtoglavih cen ne bi dobili (na Filipinih niti osnovna šola ni brezplačna). Prav s tem razlogom so šli vsi Filipinci na kmetiji v tujino. Večina jih je doma pustila celo družino, saj je potrebnih kar nekaj let, da pridobijo vize še za njih, predvsem pa da privarčujejo dovolj denarja, da jih preselijo na Novo Zelandijo. Tam so cene tudi trikrat ali celo več nižje od slovenskih, pa je že za naš standard takšno potovanje precej velik finančni podvig. Angelo je del svoje družine že pripeljal na Novo Zelandijo - svojo ženo Susan in najstarejšega sina Simona, zato da se je lahko čimprej začel šolati. Po enem letu šolanja je njegova angleščina brilijantna - z novozelandskim naglasom, nad šolo, sošolci in učiteljicami pa je vidno navdušen.  Susan mi je povedala, da so njihove šole na Filipinih zelo stresne. Učiteljice se znašajo nad otroki, predvsem psihično - če kdo na primer ni naredil naloge, otroci se znašajo nad tistimi, ki niso lepo oblečeni, prisotno pa je tudi veliko tekmovanja med učenci, saj je otrok toliko, da uspejo zares samo najboljši. Največja težava je torej, da je ljudi preveč, služb pa premalo, zato je zelo težko preživeti, če ne delaš cele dneve. Zaradi tega so se Filipinci začeli razseljevati po svetu. To so seveda tisti, najbolj "korajžni", ki so si upali zapustiti svoj dom, svoje sorodnike in bili pripravljeni na borbo v tujini.

<div class="photoset-grid" data-layout="1">
    <img src="{{ '/assets/images/13kmetija2/vecerja4.jpg' | relative_url }}" data-title="Ko se Filipinci s Primožem postavijo v vrsto po velikosti. :D" data-lightbox="gr1">
</div><br/>

Na Novi Zelandiji se jima je rodil še četrti otrok - Lukas. Z življenjem tukaj so večinoma zelo zadovoljni, saj živijo bolje, kljub trdnemu delu. Za dve deklici pa so jima ravno v času, ko sva bila midva na kmetiji zavrnili vize, saj naj ne bi imeli dovolj dohodka za vzdrževanje štirih otrok. Mar niso vsi otroci njuni in jih morajo preživljati ne glede na to kje so, na Filipinih ali pa tukaj. Je res, da je tam precej nižji standard in da so ti stroški manjši, ampak to še ne pomeni, da ne bi zmogli nahraniti še dveh lačnih ust. Mogoče ne bi imel vsak svojega telefona, najboljših igrač in zadnje kolekcije otroških oblačil, bi pa bili vsi skupaj in živeli malo bolj skromno, po svojih zmožnostih, a bili bi skupaj, kot družine z majhnimi otroki morajo biti. Da ne omenjam, koliko denarja so dali vladi za pridobivanje papirjev za njuni vizi, veliko denarja s katerim bi ju lahko preživljali. Starša se seveda nista predala, saj morajo ponovno navarčevati denar za ponovno vložitev vlog. Susan je začela z iskanjem službe, zato da bi dokazali večji dohodek, kljub temu, da ima doma 5-mesečnega otroka, ki se še vedno samo doji in jo rabi ob sebi. En dan, ko nisem dobila nobenega dela na kmetiji, sem pazila na malega Lukasa, da je šla lahko Susan na uvajanje za eno službo. 

Res mi je bilo hudo, ko sem cele ure hodila gor pa dol po hiši z malo štručko, ki je hotela svojo mamico in se zamislila, kako bo to sploh izvedljivo, saj je še tako majhen. Podojila ga je ob desetih preden je šla od doma, vrnila pa se je ob štirih popoldne, čeprav je mislila, da bo odsotna največ tri ure. Za vsak slučaj mi je pokazala, kako naj pripravim mleko in kako se previja dojenčke (hja, na žalost nimam še nobenih nečakov ali kakšnega bližnjega malčka na katerem bi se preizkusila v teh veščinah :P). Problem pa je bil v tem, da Lukas ni znal/mogel/maral piti umetnega mleka. Trudila sem se na vse možne načine, da bi ga pil, vendar ni šlo več kot nekaj kapljic, pa še te so se bolj ponesreči razlile v usta. Zato je bil revček lačen, vendar mi ga je uspelo tako zamotiti, da niti ni veliko jokal. Nisem hotela, da bi se mi ves čas jokal, saj ne poznam tako majcenih bitij, zato ne vem, kdaj je kaj narobe in kdaj hočejo samo pozornost. Večinoma sva vsak začetek joka premagala s "hopsanjem" po kavču in gledanjem kravic skozi okno. Kmalu pa se je tako utrudil, da mi je kar dvakrat zaspal v naročju. 

<div class="photoset-grid" data-layout="1">
    <img src="{{ '/assets/images/13kmetija2/varuska.jpg' | relative_url }}" data-title="Selfie z mojim filipinskim otročičkom, 5-mesečnim Lukasom." data-lightbox="gr1">
</div><br/>

Da ne omenjam, kako sem bila en dan prej živčna, tudi zjutraj nisem mogla dolgo spati, ko sem vedela, kaj me čaka. Spraševala sem strica Googla, kaj počnejo 5-mesečniki, koliko so že razviti, kako z njimi ravnati. Ko je Primož prišel zjutraj v hišo na zajtrk, se je samo čudil, ko je videl, da sem že vse pripravila na prihod malčka in bila čisto preveč živčna (najprej je bilo rečeno, da ga bom čuvala v najini hiši, pa sem potem šla kar k Susan, saj se mi je zdelo, da bo tako bolje za otroka). Na koncu je bilo vse dobro, preživela sva tako otrok kot jaz, Susan je po nekaj tednih dobila službo, njen otrok pa je šel v profesionalno varstvo. Že v tistih nekaj urah sem občutila, kako je naporno biti starš, saj imaš res milijon skrbi in dvomov, če delaš prav. No, jaz sem postala varuška kar čez noč z nič izkušnjami, zato sem delo vzela resno, kar malce preveč, verjetno bi se mame čisto iztrošile, če bi delovale tako kot sem jaz v tistih nekaj urah. 

Ko sem vprašala katerega od Filipincev, kaj najbolj pogrešajo, je bil odgovor kar pričakovan. Kljub temu, da so Novozelandci prav tako izjemno prijazni in sproščeni ljudje, je še vseeno precej drugače kot na Filipinih. Pogrešajo vroče večere, ko so vsi ljudje zunaj na ulici, ob dobri hrani in pijači, se veselijo in družijo. Četudi si ne morejo privoščiti veliko prostih dni, ker večina časa na Filipinih delajo (tisti, ki imajo sploh službo seveda), imajo nekakšen sproščen "dopust" skozi celo leto. 

<blockquote>
Zunaj je ves čas slišati direndaj in zvok hupanja, ljudje so zaradi preživljanja časa tesno drug ob drugemu zelo povezani. Še posebej so pomembne družinske vezi, saj več generacij živi skupaj na precej majhni površini.
</blockquote> 

Ta trenutek za Angelovi deklici skrbi Susanina sestra in mati. Zelo običajno je tudi, da pošiljajo denar iz Nove Zelandije tudi svoji razširjeni družini, če je kdo potreben pomoči. Prav zaradi tega pomanjkanja srečevanja obrazov na ulici, so se fantje (razen Angela, ki je preživljal čas z družino) vsakodnevno vozili v mesto po nakup hrane, da so občutili vsaj malo hrupa in življenja. Ko se preseliš iz večmiljonskega mesta na podeželje, kjer na osmih kvadratnih kilometrih s tabo živi samo še nekaj osebkov in na stotine krav, verjamem da pogrešaš vse kar je mestnega, ljudem podobnega.

Tudi na naši kmetiji smo se zelo "družinsko" povezali, pomagali smo drug drugemu, imeli skupne večerje in druženja. Ko sva imela prost dan, sva s Primožem priredila slovensko večerjo za 12 ljudi - za delavce na kmetiji, vključno z Angelovo družino, Paula in ženo Gaby in Arnolda (najinega prijatelja z druge kmetije, o katerem sem že pisala). Pripravila sva goveji golaž s skutinimi štruklji, za sladico pa so bili krompirjevi cmoki z gozdnimi sadeži v sredini in praženimi drobtinami. Za ljudi, ki so navajeni prehranjevanja z rižem sva bila kar navdušena nad odzivom, saj so jedi zelo pohvalili. Če bi imela na možnost vse sestavine, bi pripravila še kaj bolj tradicionalnega, a na žalost ni šlo. Imeli smo res lep večer in kljub zgodnjemu vstajanju naslednjega dne, se je naše druženje zavleklo kar do pozne ure (še dobro, da šefica ne vidi naše hiše - je edina na drugi strani ceste, ravno za bregom, tako da ne ve, do kdaj smo pokonci - je bila kdaj kaka opazka o zaspanosti, če je bila v kaki hiši dlje časa prižgana luč).

<div class="photoset-grid" data-layout="2">
    <img src="{{ '/assets/images/13kmetija2/vecerja3.jpg' | relative_url }}" data-title="Ker nimamo valerja pri hiši, si pomagamo s steklenico piva - priprava testa za štruklje, ki bodo za slovensko večerjo." data-lightbox="gr1">
    <img src="{{ '/assets/images/13kmetija2/vecerja.jpg' | relative_url }}" data-title="Skupinska slika s Filipinci po koncu večerje, ko je nekaj gostov že šlo, tako da nismo vsi na sliki." data-lightbox="gr1">
</div><br/>

Angelo je rekel, da bo kuhal za naju preden greva s kmetije, midva pa sva rekla, da bova pripravila še pladenj lazanje, ki jo imamo vsi radi. Takrat sva v najino hišo dobila tri nove sostanovalce (ti so naju zamenjali ob odhodu), tako da je bilo logično, da so zraven tudi oni, prišel pa je ponovno tudi Arnold. Tako, zaključen krog ljudi, da se še zadnjič poveselimo, saj sva naslednji dan šla od hiše. Prijazni Nemki, sta se ponudili, da spečeta čokoladne brownije za sladico. Malo sem bila v dvomih, če bo to dovolj hrane za toliko ljudi, saj nisem vedela, koliko misli pripraviti Angelo (rekel je da bo skuhal njihovo tradicionalno juho, zraven seveda ne manjka riž, ampak koliko se lahko od juhe naješ?). V glavnem, skrbelo me je, preračunavala sem, če bo to sploh šlo skozi. Ob prihodu Angelove družine pa sem postala kar malce paranoična, ko sem videla, da je s seboj pripeljal še eno štiri-člansko družino, svoje prijatelje, ki so bili ravno tisti večer pri njih na obisku. 

<blockquote>
Tako, če povabite na večerjo Filipinca, ne bodite presenečeni, če bo s seboj pripeljal še celo vojsko! :D 
</blockquote>

Ker to je običajno za njihovo kulturo. Če te prijatelj povabi na večerjo, je čisto normalno, da ti povabiš še vse svoje prijatelje, edino pravilo je to, da le ti ne smejo biti sovražniki od gostitelja. Kako preprosto, kajne? In potem je na majhnem prostoru cela gruča ljudi, ki se glasno pogovarja, krožnikov, kozarcev in pribora itak ni za vse, ampak komu mar, če se imajo pa fajn.

<div class="photoset-grid" data-layout="1">
    <img src="{{ '/assets/images/13kmetija2/vecerja2.jpg' | relative_url }}" data-title="Pred najinim odhodom sva dobila še tri nove cimre, tako da je bil vedno direndaj v kuhinji. Dave je ujel en trenutek priprave poslovilne večerje, medtem ko je jedel svoj riž s svinjino. xD" data-lightbox="gr1">
</div><br/>

In tako je bilo tudi takrat. Čisto po slovensko sem bila po nepotrebnem živčna, ko sem mislila, da bodo ljudje šli lačni domov, da ne bomo imeli lepega večera, da je bil ves trud zaman. Pa je bilo vse drugače. Hrane je bilo dovolj za vse, še ostalo je! Sploh ne vem, kako je to možno, verjetno Filipinci res ne pojejo veliko, tako da sem se za brez veze sekirala. Pa tudi, če je ne bi bilo dovolj, saj je bil večer, žejen ni bil nihče, predvsem pa je bilo važno druženje. Juha je bila res odlična, sestavine so bile podobne kakšni naši čorbi, le da so jo azijske začimbe naredile čisto drugačno. V njihovi kuhinji ima ingver zelo pomembno vlogo, zato je tudi ta juha vsebovala ogromno le tega.

Druženje s Filipinci je na naju pustilo posledice, saj sedaj tudi midva v vse juhe tlačiva ingver in pojeva ogromno riža, tako da domače že skrbi, da bova dobila poševne oči xD. Še vseeno pa se ne moreva primerjati s Filipinci. Aris na primer poje 1 kg riža na dan (s tem ne mislim že skuhanega, ampak tistega, ki še ne vsebuje vode). Filipinci ga jedo za zajtrk skupaj z jajci, prav tako pa je na meniju še za kosilo in večerjo. Pravijo, da je to njihovo gorivo, da lahko delujejo, saj jih nobena hrana ne nasiti tako kot riž.

<div class="photoset-grid" data-layout="1">
    <img src="{{ '/assets/images/13kmetija2/kuha.jpg' | relative_url }}" data-title="Tale žakelj riža sva pojedla v enem mesecu, ko sva bila na kmetiji! :D" data-lightbox="gr1">
</div><br/>

Poleg Paula o katerem sem pisala v prejšnjem delu, pa nama je bila še ena oseba zelo posebna. Od prvega dne, ko sva spoznala Arnolda, je skrbel za naju, kot da bi bil najin angel varuh in dolgoletni prijatelj. Ravno na najin prvi delavni dan je v bistvu prišel na obisk k Angelu v molzišče in z nami preživel celo popoldne. Obljubil je, da nama bo prinesel topli kapi, ker nisva imela svoje (vsaj ne takšne, ki bi bila primerna za molzenje), tako da naju je obiskal že naslednji dan. Naše druženje se je nadaljevalo, saj je prišel na kmetijo vsakič, ko je imel proste dneve, pa tudi velikokrat ob večerih, tako da smo skupaj večerjali. Čisto vedno nama je prinesel hrano, če ne že skuhano pa kakšno sladico, sadje ali kruh (nad njegovo kuho sva bila res navdušena). Ko je Primož zbolel, je prinesel še več zelenjave in sadja ter nekaj sladkega za pocrkljat. Ko sva imela prvi prosti vikend, nama je posodil avto, da sva šla na izlet, prav tako ga nama je posodil, ko sva šla kupit svoj avto, kljub temu, da je bila njegova kmetija 20 minut oddaljena od naju in je bilo kar nekaj usklajevanja z razvažanjem njega in naju. Vedno naju je spraševal, če imava dovolj hrane, če kaj potrebujeva, ko je bil v mestu. Če sva mu kadarkoli kaj dala v zameno, pa je rekel, da ne smeva zapravljati zanj, da morava varčevati za avto. 

<div class="photoset-grid" data-layout="1">
    <img src="{{ '/assets/images/13kmetija2/arnold.jpg' | relative_url }}" data-title="Arnoldova zeluuuu okusna sladica. ;)" data-lightbox="gr1">
</div><br/>

Ko sem ga vprašala, zakaj je tako dober do naju, je rekel, da zato, ker je bil pred dvema letoma tudi on v taki situaciji, ko je prišel v neznano državo o kateri ni nič vedel, ni imel avta, da bi kam prišel in komaj kaj denarja, da si je kupil hrano. Takrat so mu pomagali drugi, sedaj pa on pomaga naprej, saj moramo biti dobri drug do drugega.  Tudi brez njegove pomoči bi zmogla, ampak je bilo vseeno zelo lepo, ko sva imela nekoga, ki nama je pomagal in na katerega sva se lahko zares zanesla. Drugi so rekli, da naju ima rad zato, ker sva prijazna do vseh, predvsem pa zaradi načina, kako se z njimi pogovarjava, tako da se počutijo enakovredni. Tudi Susan je vedno povedala, da sva edina belca s katerim se družijo in imajo zraven občutek, da so nama enaki. Tudi sanjalo se mi ni, da imajo takšne občutke. Za kakšne pa naj jih imam, saj smo v 21. stoletju, zame so zanimivi ljudje s katerimi z veseljem preživljam čas, saj se lahko tako veliko naučim o drugem narodu. Opazila sem, da imajo belce res za večvredne, zelo radi gledajo filme z znanimi hollywoodskimi obrazi in za prav vsakega izmed nas najdejo osebek iz Hollywooda kateremu naj bi bili podobni (jaz sem menda Kirsten Dunst, lol?).

Najboljša stvar pri tem, da delaš na kmetiji pa je ta, da imaš mleka v izobilju.
Saj ne, da sem velika ljubiteljica mleka, imam pa zelo rada mlečne izdelke, kot so jogurt, skuta in sir, ki nastanejo iz polnomastnega mleka. Izdelave sira se na žalost nisem lotila, saj je proces malce bolj zahteven in traja dlje časa, sem pa skorajda vsakodnevno delala jogurt, nekajkrat tudi skuto. Jogurt je tukaj precej drag, zato sva tako precej privarčevala in ni bilo boljšega zajtrka od domačega jogurta s sadjem in kosmiči. Razdajala sva ga tudi vsem sodelavcem, ki so bili nad njim navdušeni. Susan in Arnoldu sem pokazala, kako se ga pripravi in Arnold se mi je samo smejal, 

<blockquote>
ko sem za merjenje temperature mleka uporabila svoj prst, še bolj zabavno pa mu je bilo, ko sem za ohranjanje temperature pri nastajanju jogurta uporabila vsa topla oblačila in odeje, ki sva jih imela v hiši.
</blockquote>

Sem mu rekla, da mora tudi on sleči svoj pulover, da bo prispeval k skupnosti, takrat se je kar malo ustrašil za svoj obstanek in je raje še oblečen pobegnil domov xD. 

Ko sem imela preveč časa, sem pekla piškote, peciva, na vsake nekaj dni pa tudi kruh, saj tisti iz trgovine ni preveč dober (da ne omenjam, kako je drag!). S Primožem se drživa načela, da narediva sama vse kar znava in zmoreva, saj je ponavadi tako boljše, predvsem pa veš, kako je bilo pripravljeno in tudi ceniš malo bolje (v smislu, se boš potrudil, da poješ preden stvar splesni oziroma se pokvari - do kupljenih stvari imamo drugačen odnos). Mislim, da smo na splošno Slovenci takšni, da radi sami delamo nekaj, če to znamo, saj tako tudi malce "prišparamo", medtem ko povsod v tujini ni tako. Hrana je v azijskih državah zares poceni, da se jim tudi kuhat ne splača, nihče pa ne bo pekel kruha, ker ponavadi v svojih hišah niti pečic nimajo, ozračje pa je čisto prevroče. Zaradi tega je bil Arnold tako začuden nad nama in naju je v smehu spraševal, če Slovenci vse delamo sami. :D 

<div class="photoset-grid" data-layout="12">
    <img src="{{ '/assets/images/13kmetija2/kuha2.jpg' | relative_url }}" data-title="Ko se mi Primož skrije v omaro za sestavine in me potem ustraši, da poskočim do stropa!:D" data-lightbox="gr1">
    <img src="{{ '/assets/images/13kmetija2/kuha3.jpg' | relative_url }}" data-title="Takole smo pekli kruh, da je vedno dišalo po hiši ..." data-lightbox="gr1">
    <img src="{{ '/assets/images/13kmetija2/kuha4.jpg' | relative_url }}" data-title="Izdelava skute za štruklje ..." data-lightbox="gr1">
</div><br/>

Za konec dodajava še nekaj fotografij z najinih izletov, ko sva bila prosta. Prva dva prosta dneva sva se odpravila do jezera Taupo, o katerem sem že pisala (največje kratersko jezero na Novi Zelandiji). Ogledala sva si tudi bučni slap na reki Waikato - Huka Falls in še malo pohajkovala ob reki, kjer sva občudovala novozelandsko tropsko rastje. Spomnim se, kako sva bila takrat nad drugačnostjo rastlinstva še zelo navdušena, na visoke praproti, ki izgledajo kot palme, danes pa sva se že tako navadila na to, da se nama zdi takšno rastlinstvo že čisto domače. Naslednje proste dneve je vedno eden od naju bolehal, tako da je bil najin naslednji izlet ob koncu dela na kmetiji (če izvzamemo pot v Hamilton, kjer sva kupila avto).

<div class="photoset-grid" data-layout="23">
    <img src="{{ '/assets/images/13kmetija2/taupo1.jpg' | relative_url }}" data-title="Jezero Taupo v ozadju." data-lightbox="gr1">
    <img src="{{ '/assets/images/13kmetija2/taupo2.jpg' | relative_url }}" data-title="Novozelandske praproti, ki so za njih najbolj značilno rastje, celo nacionalni simbol." data-lightbox="gr1">
    <img src="{{ '/assets/images/13kmetija2/taupo3.jpg' | relative_url }}" data-title="Deroča reka Waikato.0" data-lightbox="gr1">
    <img src="{{ '/assets/images/13kmetija2/taupo4.jpg' | relative_url }}" data-title="Je rekel, da bo poziral pred slapom kot manekenka! :D" data-lightbox="gr1">
    <img src="{{ '/assets/images/13kmetija2/taupo5.jpg' | relative_url }}" data-title="Huka Falls še iz druge strani, po tem ko sva hodila po obeh straneh rečnega obrežja." data-lightbox="gr1">
</div><br/>

Zopet sva se sprehodila ob malo manjši reki in prišla do njenega izvira - Blue spring, kjer je bilo res lepo. Modra barva se je spreminjala v zeleno in turkizno modro, pogled na okolico pa naju je čisto začaral. Bila sva srečna, da se lahko končno odpraviva na pot, vidiva lepote Nove Zelandije, ki sva jih za dober mesec postavila na stran in potem sva se znajdla v prelepi pokrajini, kot da bi bila sredi scene za snemanje filma. Po nekajurnem občudovanju okolice sva se odpravila v prestolnico Maorov - prvotnih prebivalcev Nove Zelandije, v Rotoruo, ki je hkrati mesto vrelcev in vonja po gnilih jajcih. Ko so Maori priveslali s svojimi ladjami do dežele dolgega belega oblaka, so hodili še malo naprej, da bi našli sebi primerno mesto za nastanitev in ustavili so se tam, kjer je na dan vrela vroča voda, toplota, ki jim je bila poznana iz njihovih toplih tropskih krajev. To je samo moja razlaga za to, da so se v največji meri ustavili ravno na tem mestu, mogoče pa je na tem le nekaj resnice. Res je zabavno videti, kako sredi parka bruhajo vrelci vroče vode, le ti pa nekje prihajajo na dan tudi na dvorišču stanovanjskih hiš. Izvir zavarujejo tako, da okrog postavijo le nekaj kamnov, vodo pa tudi izkoriščajo za ogrevanje. 

<div class="photoset-grid" data-layout="333122">
    <img src="{{ '/assets/images/13kmetija2/spring1.jpg' | relative_url }}" data-title=":D" data-lightbox="gr1">
    <img src="{{ '/assets/images/13kmetija2/spring2.jpg' | relative_url }}" data-title="'Rožca' med 'rožcami' ..." data-lightbox="gr1">
    <img src="{{ '/assets/images/13kmetija2/spring3.jpg' | relative_url }}" data-title="Tipična novozelandska hobitska pokrajina ..." data-lightbox="gr1">
    <img src="{{ '/assets/images/13kmetija2/spring4.jpg' | relative_url }}" data-title="" data-lightbox="gr1">
    <img src="{{ '/assets/images/13kmetija2/spring5.jpg' | relative_url }}" data-title="" data-lightbox="gr1">
    <img src="{{ '/assets/images/13kmetija2/spring6.jpg' | relative_url }}" data-title="" data-lightbox="gr1">
    <img src="{{ '/assets/images/13kmetija2/spring7.jpg' | relative_url }}" data-title="" data-lightbox="gr1">
    <img src="{{ '/assets/images/13kmetija2/rotorua1.jpg' | relative_url }}" data-title="Eden izmed številnih termalnih vrelcev sredi parka, ki so zavarovani z ograjo, urejena potka pa te pelje še na ogled ostalih ..." data-lightbox="gr1">
    <img src="{{ '/assets/images/13kmetija2/rotorua2.jpg' | relative_url }}" data-title="Doživetje pa ni samo vizualno, tudi vonjave po gnilih jajcih so prisotne zaradi žvepla." data-lightbox="gr1">
    <img src="{{ '/assets/images/13kmetija2/rotorua4.jpg' | relative_url }}" data-title="" data-lightbox="gr1">
    <img src="{{ '/assets/images/13kmetija2/rotorua3.jpg' | relative_url }}" data-title="Opozorilni znak - termalno območje." data-lightbox="gr1">    
    <img src="{{ '/assets/images/13kmetija2/rotorua5.jpg' | relative_url }}" data-title="" data-lightbox="gr1">
    <img src="{{ '/assets/images/13kmetija2/rotorua6.jpg' | relative_url }}" data-title="Pot te popelje še do termalnega jezera, kjer je po sredini le tega speljana potka na kateri se izgubiš v pari. " data-lightbox="gr1">
    <img src="{{ '/assets/images/13kmetija2/rotorua8.jpg' | relative_url }}" data-title="Maorsko naselje, kjer uprizarjajo svoje predstave." data-lightbox="gr1">
</div><br/>

Najinemu druženju s Filipinci brez dvoma še ni konec. Preden sva odšla, sva jim obljubila, da jih obiščeva, ko prideva zopet na severni otok. Se že veselim, da bom videla Lukasa, kako hodi, Arnolda -  združenega s svojimi tremi otroki in ženo, se nasmejala šalam Davea (zadnji Filipinec, ki je prispel na farmo in s katerim smo skupaj živeli en teden v isti hiši, zelo zabaven človek), zopet videla Paula in vdahnila njegovo strast in energijo za življenje v starosti … Zagotovo so pustili pomemben pečat na naju, saj so nama malo razširili obzorje razmišljanja in naju popeljali v neznane kraje. Upam, da se bomo še kdaj kasneje ponovno srečali (saj ne, da so se vsi že povabili na najino poroko, čeprav še midva ne veva nič o nje xD). Filipini so najverjetneje tudi najina naslednja "overseas" destinacija, enkrat, nekoč, ko bo čas in denar za to, in ko bo Angelo tja odpeljal vse svoje štiri otroke na obisk k svojim babicam in dedkom. 

Salamat Filipinos! 

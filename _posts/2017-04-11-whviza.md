---
layout: post
title:  "Kaj se je zgodilo eno leto nazaj?"
date:   2017-04-11
published: false
author: Ana
image:  20cover.jpg
---

<p class="intro"><span class="dropcap">K</span>aj se je zgodilo na današnji dan eno leto nazaj, 11. aprila 2016, da je tako zelo pomembno in bom današnjo objavo namenila temu? Nekateri so si takrat želeli, da se nama ne bi posrečilo (vam ni za zameriti ;)). drugi so stiskali pesti za naju, midva pa sva bila tistega dne nekoliko živčna, saj je bilo vse odvisno od tega datuma, tiste ure, ko se bo sistem na drugi strani sveta odprl.</p>

Točno ob polnoči 11. aprila se je namreč odprlo 100 mest za pridobitev Working Holiday vize za Slovence, kar se zgodi samo enkrat na leto. Takrat sem bila že trdno odločena, da bom vzela absolventa - dodatno leto po prvi stopnji študija, saj sem hotela narediti premor pred drugo stopnjo, se malo ustaviti in premisliti, kaj sploh hočem početi v življenju in takrat se mi je zdelo, da bi bila ena takšna izkušnja pravšnja, da razbijem monotonost in hkrati vsakodnevno stresno norenje, ki ga prinese študij, ko je iz meseca v mesec, iz leta v leto vse isto, a hkrati polno vsega, tudi stresnega. Teden preživljam v Ljubljani, za vikend grem domov, se nerviram ob izpitnih obdobjih, denarja za kakšno potovanje med študijem pa tako ali tako ni. Primož se je prav tako odločil za absolventa, saj je ravno končal drugi letnik magistrske stopnje in ga je tako čakala le še diplomska naloga.

Ko sva obiskala predavanje o WH-vizi na Novi Zelandiji v ljubljanskem STA, sva bila navdušena nad tem, da bi šla tja za eno leto, saj bi nama zaslužek od dela omogočil potovanje, tako da tudi iz stroškovnega vidika ideja ni bila nemogoča. Novo Zelandijo sem že od osnovne šole želela obiskati, saj sem poznala nekaj Novozelandcev, predvsem pa zaradi njenih naravnih lepot, ki sem jih občudovala na slikah v knjigah. Enkrat sem za darilo od svoje prijateljice dobila celo knjigo o Novi Zelandiji. Tja sva sprva mislili iti z Majo - mojo sestro, a v resnici nikoli ni bilo dovolj denarja za takšen podvig. Danes vidim, da je edini način, da si lahko študent privošči potovanje po tej državi, na način, ki sva ga izbrala midva. Vsaj če jo hočeš zares doživeti, kar pomeni, da rabiš več tednov. Sicer pa moraš navarčevati veliko denarja, saj skoraj vse stane dvakrat ali trikrat več kot pri nas, pa tudi letalska karta stane celo premoženje.

Prvi plan je bil torej pridobiti vizo, ki nama bi odprla vrata v državo, a vedela sva, da je verjetno, da je ne dobiva oba. Za plan B sva imela študijsko prakso v Evropi, preko programa Erasmus, saj sva bila oba nanj že sprejeta in bi si morala samo še najti delodajalca. 

<blockquote>Iz stališča študija in nadaljne kariere bi bila druga možnost verjetno bolj ugodna, a včasih je treba poslušati srce in dati prednost osebnostni rasti in svojim željam.</blockquote>

Sploh pa si nočem v prihodnosti očitati, zakaj nečesa nisem storila. Čeprav se mogoče zdi, da so bile vse to le moje želje, so se v resnici zelo močno izrazile tudi pri Primožu. Na koncu je bil namreč on bolj vztrajen pri tem, da greva, jaz pa sem imela pomisleke zaradi raznih stvari, ki so stale na poti.

Hkrati pa je k uspehu pripomogla tudi Primoževa borbenost in hitrost. Tisti, ki me poznate, veste, da sem po karakterju precej počasen in umirjen človek in se ponavadi pri raznih borbenih zadevah ne izkažem najbolje. Na predavaju so povedali, da je hitrost ključnega pomena pri uspešni prijavi, saj štejejo hitri prsti. Vize grejo po načelu, kdor prvi pride, prvi melje, v nekaj minutah. Pri Primožu so se učki ob tem kar zasvetili, jaz pa sem malo zajambrala. Povedali pa so tudi, da obrazci za prijavo niso vidni, dokler se spletna stran ne odpre, torej se nanje ne moreš pripraviti. 

Ker sva vedela, da imajo Nemci neomejeno število viz (to je razlog, da jih je samo še v Nemčiji več kot jih je tukaj), sva srečo poizkusila na nemški spletni strani, kjer so ti obrazci ves čas odprti. 

<blockquote>Šla sva v eno knjižnico in se preko njihovega računalnika z lažnim imenom Hans Freitag (ker je bil ravno petek :P) skušala vpisati, a na žalost je sistem ugotovil, da nisva v Nemčiji.</blockquote>

Na koncu nama je obrazce uspelo najti na internetu, saj so nekateri naredili posnetke strani. Skrbno sva si prebrala vprašanja in si vse odgovore, ki jih je bilo treba natipkati, napisala v wordov dokument. Tako sva jih samo kopirala v obrazec, ki se nama je tistega dne odprl. Na ta način sva privarčevala na času. Predvsem pa sva privarčevala na času pri vprašanjih, kjer je bilo odgovoriti samo z DA in NE, saj sva se naučila vrstni red DA-jev in NE-jev. Obrazce in vpogled v to, kaj bo potrebno izpolniti, sva našla na <a href="https://www.facebook.com/notes/new-zealand-working-holidays-4-malaysian/english-versionprocedure-of-apply-new-zealand-working-holiday-online/114858671863318/" target="_blank">tej strani</a>. Ne garantirava, da bodo ti letos še vedno isti.

Prijava je vsebovala več kategorij. Na začetku so zahtevali naše osebne podatke, katere sva si napisala v wordov dokument. Pripravljene sva imela tudi vse številke osebnih dokumentov in bančnega računa. Druge kategorije pa so bile še v povezavi z željami za potovanje in delo na Novi Zelandiji, o zdravju in kriminalnem ozadju. Predvsem pri zadnjih dveh rubrikah je bilo treba odgovarjati z da in ne. 

<div class="photoset-grid" data-layout="2">
    <img src="/assets/images/20visa/02.jpg" data-title="Vse dokumente sva imele pripravljene v primeru, da bi potrebovala še kakšen podatek." data-lightbox="gr1">
    <img src="/assets/images/20visa/03.jpg" data-title="" data-lightbox="gr1">
</div><br/>

Kaj naju je tistega večera naredilo še bolj živčnega, je njihova slaba spletna stran za pridobivanje viz, saj se je na vsake toliko časa popolnoma sesula. Na enkrat je stran obiskalo namreč ogromno ljudi, tako da sva jo morala ves čas osveževati. Upala sva, da se ne bo sesulo ob prvem kliku za vstop ob polnoči, saj jo moraš nato še nekaj časa osveževati, da stran spet dela, s tem pa izgubiš dragocen čas. Med izpolnjevanjem se mi je enkrat sesula, tako da me je malo vrglo iz tira in sem zaostala za Primožem. Po dobrih treh minutah sva obrazec uspešno izpolnila. Ko sva se hotela malo za hec v četrti minuti zopet prijaviti, je napisalo, da so vsa mesta že zasedena. 

<blockquote>Za natančno branje vprašanj in izpolnjevanje obrazcev bi potreboval vsaj deset minut, kar pa bi bilo že prepozno. To pomeni, da so bili tudi vsi ostali, ki so bili uspešni tako kot midva, zelo hitri, najverjetneje pripravljeni.</blockquote> 

Bila sva oddahnjena, saj sva bila skoraj prepričana, da nama je uspelo. Na uradne rezultate pa je bilo treba čakati še nekaj dni, saj so v tem času preverjali resničnost izpolnjenih podatkov. Slovenska vlada jim je tako omogočila naše podatke o zdravju, prekrških, če smo bili udeleženi v kakšnem kriminalnem dejanju itd... Novozelandci so zelo previdni, kakšne ljudi sprejemajo v svojo državo.

<div class="photoset-grid" data-layout="1">
    <img src="/assets/images/20visa/01.jpg" data-title="Potrditev, da sva se uspešno med prvimi 100 Slovenci prijavila za viso." data-lightbox="gr1">
</div><br/>

Najprej je odobreno vizo prejel Primož, jaz pa šele nekaj dni za tem, tako da sem bila vmes že malo živčna. Tako kot sem napisala v uvodni objavi, pa sva zares vedela, da na Novo Zelandijo greva, ko sva kupila letalski karti, saj je bil strošek za to večji. V naslednjih mesecih sva od nekaterih znancev izvedela, da poznajo veliko zgodb od svojih prijateljev, ko so skušali dobiti vizo za Novo Zelandijo, pa jim ni uspelo, saj je naval tako velik, zato so bili začudeni, da sva jo midva dobila kar oba. Takrat sem vedela, da se je splačalo tako potruditi, malo pa sva imela tudi srečo.

Najini starši so bili mešanih vtisov, saj jih je skrbelo, da se podajava tako daleč. Najbolj me je presenetila moja mami, ki je bila zelo navdušena nad podvigom, kot da se sem odpravlja ona. Lepo je vedeti, da te družina podpira. Malo sva sicer upala, da bi prišel kdo k nama na obisk, saj bi tako tudi njim omogočila cenejše potovanje, a razumeva, da je strošek potovanja še vedno zelo velik, predvsem pa je problem v razdalji, saj ne greš tako daleč samo za en teden. 

<blockquote>Viza je namenjena mladim, ki so stari od 18 do 30 let, traja pa eno leto od prihoda v državo. 
</blockquote>

Midva bova tukaj malo več kot sedem mesecev, saj zaradi obveznosti, ki jih imava doma, nisva mogla ostati celo leto. Za to nama je malo žal, saj bi si želela ostati dlje in malo več zaslužiti še za domov. Kljub temu pa sva vesela, da sva imela več časa, kot če bi sem prišla s turistično vizo, ki traja tri mesece in bi morala za potovanje doma varčevati celo leto.

Sedaj, ko se dan najinega odhoda nevzdržno bliža, so vsi veseli, da kmalu prideva. Veseliva se tudi midva, tega da se bova po dobrih sedmih mesecih zopet srečala z vsemi bližnjimi in jedla domačo hrano, hkrati pa naju vse bolj tudi stiska pri srcu. Rada imava to čudovito državo, toliko nama je dala, toliko bi še rada doživela, jo še bolje spoznala ... Vsakič, ko nama zmanjka časa za kakšen del, ali pa ko je nekje slabo vreme in morava iti dalje, saj nima smisla čakati na izboljšanje vremena, si rečeva, da bova pa naslednjič šla še tja, videla še to ... Kot, da se bova nekoč zopet vrnila sem. V resnici rada vrjamem v to, če ne drugega, bi rada še kdaj videla nekatere ljudi, s katerimi sva se zbližala. Ne moreš spoznati prijatelje, nato pa jih zapustiti in nikoli več videti. Včasih se hecava, da bova zopet prišla sem, ko bova stara 65 let, saj je pri tej starosti bungee jumping brezplačen! :D

Letos se bodo vize za Slovenijo odprle 13. aprila, prav tako ob polnoči, zato vsem, ki nameravate zanjo zaprositi, želiva veliko sreče, predvsem pa hitre prste! Za tiste, ki še 'cincate', pa naj vas opogumim, izkušnja, ki jo boste dobili je neprecenljiva. Ko si daleč stran od rutine, znanega okolja in navad, se tudi v glavi stvari postavijo na svoje mesto. Na nek način izstopiš ven iz družbenih norm, okvirja, ki je prisoten v naši majhni družbi, ki je včasih nekoliko ozkogledna. Ni vse samo v potovanju in turističnih znamenitosti. Zunaj je svet, ljudje z zgodbami, ki te navdahnejo, spoznaš, da si v tem velikem svetu majhen, in da se moraš še marsičesa naučiti.

 

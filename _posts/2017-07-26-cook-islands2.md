---
layout: post
title:  "Cookovo otočje - 2.del"
date:   2017-07-27
published: true
author: Ana
---

<p class="intro"><span class="dropcap">P</span>o srečnem pristanku na malem otočku sredi oceana je sledil standardni postopek ob prihodu v državo, dolgo čakanje v vrsti, preverjanje vseh dokumentov in kontrola prtljage. Za celo letalo sta bila na okencih tistega večera zgolj dva delavca in še ta dva sta delala zelooooo počasi. Čisto po njihovo. Na letališču je bilo zelo vroče, tako da je pot tekel v potočkih, mene pa je mudilo še na WC, kateri je bil na drugi strani kontrole (jap, gre za zelo majhno letališče), tako da je bilo treba potrpeti. Po kontroli dokumentov sva s Primožem začela še bolj švicati, ko sva opazila da več ljudi dela bio - kontrolo prtjage. Primož je imel namreč umazane podplate gojzarjev, ki jih je sicer skril v nahrbtnik, v upanju, da jih ne bo treba pokazati. </p>

Gospod naju je postavil na stran, kjer je bil en mrki moški in nekoliko bolj prijazna ženska. Spraševala sta naju o vsebini prtljage in o čistoči gojzarjev. Jaz sem svoje imela na nogah in sem jih hitro pokazala, v upanju, da bodo na podlagi mojih verjeli, da so čisti tudi Primoževi. Nekaj dni nazaj pred prihodom na Cookove sva namreč pomagala prijatelju Paulu pri domačih opravilih, zato so bili nekoliko blatni in polni žaganja. Jaz sem svoje očistila že pri Paulu, nato pa so se malo še same med nošenjem. Pred potovanjem na Cookove pa niti pomislila nisva, da nama bodo na enem otoku, ki je Bogu za hrbtom, pregledovali prtljago tako kot so nama jo ob prihodu na Novo Zelandijo. Takrat še nisva vedela, da imajo Novozelandci na njih takšen vpliv. 


<div class="photoset-grid" data-layout="1"> 
    <img src="/assets/images/28cookislands2/12.jpg" data-title="" data-lightbox="gr1">
</div><br/>

Gospodu za kontrolo sva rekla nekaj v smislu, da so čisti, a jih je vseeno želel videti in ni bil najbolj zadovoljen nad videnim. Primož se je izgovoril, da sva direktno iz hostla in nisva imela sredstev za čiščenje čevljev. V tistem trenutku sva mislila, da jih bo vrgel stran. Gospa poleg njega, ki je bila nekoliko bolj prijaznega pogleda, naju je malo pomirila, da ne bi smelo biti nič narobe. Medtem pa jih je gospod odnesel nekam zadaj, se nato z njimi vrnil in rekel, da bodo Primožu na tem otoku še prav prišli in se zahvalil za iskrenost. 

<blockquote>Juheej, pa bova šla lahko še v kakšne hribe, sva si rekla, olajšana za novo-staro pridobitev.</blockquote>

Vesela sva bila tudi dejstva, da prvič v življenju nisva rabila skrbeti, kako bova prišla od letališča do svoje namestitve. Lepa Maorka z rožami v laseh je vsakega posebej napotila do šoferjev, ki so nas že čakali pri izhodu. Kakšen luksuz! Prevoz do namestitve nudi večina rezortov in med njimi je bil tudi najin hostel. Šofer Bill je poleg naju peljal še dva Angleža, ki sta bila na poti po svetu. Še dva takšna, ki sta za sabo pustila službi in se odpravila na potovanje za dlje časa. Bila sta zelo simpatična in naslednje večere sva velikokrat preživljala v njuni družbi, skupaj s še nekaterimi drugimi s katerimi sva si delila začasni domek.

<div class="photoset-grid" data-layout="1"> 
    <img src="/assets/images/28cookislands2/08.jpg" data-title="Poleg mladih iz celega sveta, se je v hostel velikokrat pritekel kakšen kuža, ki si je želel malo pozornosti, bližine in se ni branil česa za pod zob. Tegale kužata smo vzeli kar za svojega." data-lightbox="gr1">
</div><br/>

Kmalu po prihodu v hostel sva se odpravila spat, saj sva bila primerno utrujena, vročina, ki je divjala kljub že poznim uram, pa je vse skupaj še poslabšala. V najini sobi so nekateri cimri že spali, zato sva poskušala biti kar se da tiho. Kljub utrujenosti pa sva komaj zaspala, saj nama mali ventilator na koncu postelj, ki je zgolj mešal zrak, ni kaj prida pomagal pri hlajenju vročega in vlažnega ozračja. Zjutraj sva ponovno vstala na isti datum kot že en dan prej v Aucklandu. Počutila sem se, kot da sem na počitnicah pri stari mami, ko me je iz sna zbudilo kikirikanje petelinov. Bil je lep sončen dan in komaj sva že čakala, da začneva raziskovati ta mali raj pod kokosovimi palmami. 

<div class="photoset-grid" data-layout="2"> 
    <img src="/assets/images/28cookislands2/03.jpg" data-title="Vožnja z avtobusom v smeri urinega kazalca do glavnega mesta - Avarua, ki je po velikosti bolj podobna vasi. Bili smo precej natrpani, v avtobusu brez klime pa je bilo zelooo vroče." data-lightbox="gr1">
    <img src="/assets/images/28cookislands2/14.jpg" data-title="Avtobusi vozijo večinoma na vsakih 15 minut, vendar se na vozni red ne moreš zanesti, saj na otoku kakšnega strogega reda izven letališča ni zaznati." data-lightbox="gr1">
</div><br/>

Po obisku trgovine sva ugotovila, da so cene precej višje od tistih na Novi Zelandiji, zato bo dopust malo dražji kot sva sprva načrtovala. Saj je logično, da je vse tako drago, ko morajo pa čisto vse pretovoriti z ladjami na stotine kilometrov daleč. Najprej sva si želela urediti prevozno sredstvo po otoku, saj brez njega ne moreš nikamor priti, če ne želiš pešačiti po vročem soncu. Želela sva si najeti skuter, saj si tako najbolj samostojen in tudi ni kaj dosti dražji od kupovanja avtobusnih kart, saj sta na enem skuterju lahko vozita dva. Odpeljala sva se do glavnega mesta z imenom Avarua, ki je v resnici zgolj nekoliko večja vas. Obiskala sva kar nekaj salonov, kjer izposojajo skuterje in vedno sva dobila isti odgovor - potrebno je imeti izpit za motor določene moči - 125 ccm, oziroma izpit kategorije A1. Na najini mednarodni vozniški pa piše samo, da nama je dovoljeno voziti motor do hitrosti 50 km/h (ko narediš izpit za avto lahko obenem voziš skuter do 50 ccm). 

<div class="photoset-grid" data-layout="13"> 
    <img src="/assets/images/28cookislands2/07.jpg" data-title="Registrske tablice Cookovega otočja s pozdravom Kia Orana (v smislu lep pozdrav)." data-lightbox="gr1">
    <img src="/assets/images/28cookislands2/05.jpg" data-title="Čokolade v trgovini so v hladilniku, saj bi bile na policah sicer v tekoči obliki." data-lightbox="gr1">
    <img src="/assets/images/28cookislands2/09.jpg" data-title="Glavna cesta skozi Avaruo, kjer je hitrostna omejitev 30 km/h." data-lightbox="gr1">
    <img src="/assets/images/28cookislands2/10.jpg" data-title="Pogled na stavbo parlamenta Cookovega otočja. Me zanima, kdo so njegovi poslanci, ko pa ima država zgolj petnajst tisoč prebivalcev. Malo več kot moj domači kraj Trebnje z okoliškimi vasmi." data-lightbox="gr1">
</div><br/>

Zelo pomemben, za naju rešilni, podatek je bil, da je na otoku najvišja dovoljena hitrost 50 km/h, v mestu Avarua zgolj 30, prav toliko tudi v bližini šol. Midva sva že nekoliko obupala nad idejo o najemu skuterja, nato pa nama je zadnji prodajalec dejal, naj greva vprašat na policijo glede dovoljenja, saj bodo oni tisti, ki bodo napisali kazen. In sva šla na policijsko postajo Cookovega otočja. Tam je bil razplet nekoliko drugačen kot sva si predstavljala. Počutila sva se, kot da bi šla s časovnim strojem v preteklost. Tako nekako je pri nas moralo izgledati neko državno podjetje v času socializma, ko en policist malo spi za šalterjem, drugi igra računalniške igrice, tretji se pogovarja s četrtim … Preveč ljudi, kakšnega hudega dela pa ni bilo videti. Povedala sva svoje želje glede izposoje skuterja in gospa je takoj začela nekaj prepisovati iz vozniške v računalnik, nato pa rekla Primožu, naj se postavi ob steno za eno fotografijo. Ob tem sva bila malo začudena, a Primož jo je ubogal in hkrati vprašal, če to pomeni, da je možno z njegovo mednarodno vozniško najeti skuter. Gospa mu odgovori z: 

<blockquote>“ Ljubček, rabimo eno fotografijo, da spremenimo vašo mednarodno vozniško dovoljenje v vozniško za Cookovo otočje.”</blockquote>

<div class="photoset-grid" data-layout="1"> 
    <img src="/assets/images/28cookislands2/11.jpg" data-title="Policijska postaja." data-lightbox="gr1">
</div><br/>

V nekaj minutah  je Primož pridobil zanimiv souvenir - vozniško za Cookovo otočje, ki velja le en mesec, z njo pa lahko vozi motor z močjo 125 ccm, čeprav izpita nikoli ni delal. No, pa prispevala sva 20 dolarjev za to. Še dobro, da nama je gospa iz AMZS-ja v angleščini dopisala, da lahko voziva motor do hitrosti 50 km/h, saj se tem policistom ni zdelo važno kakšne moči je motor, dokler upoštevava omejitev hitrosti, ki vlada na otoku. Še eno leto nazaj si lahko na otoku naredil izpit za motor, tako da si plačal podoben znesek in naredil nekaj ovinkov po parkirišču pred policijsko postajo. Zadeva je bila tako popularna, da so na dan podelili po 100 novih vozniških dovoljenj. Po novem letu pa so ceno za skoraj štirikrat podražili in skoraj nihče se več ne gre takšnega turizma. Verjetno se policistom ni več dalo ubadati z norimi turisti, ki so prišli delat izpit samo zato, da so imeli eno kartico v denarnici več.
 
<div class="photoset-grid" data-layout="1"> 
    <img src="/assets/images/28cookislands2/01.jpg" data-title="Ko si Primož pridobi pravo vozniško dovoljenje za Cookovo otočje z veljavnostjo enega meseca." data-lightbox="gr1">
</div><br/>

Ko sva prišla nazaj domov, je Primož povprašal na Upravni enoti, če bi mu priznali novo kategorijo A1 še na slovenski vozniški (češ, da je naredil izpit za motor v tujini), a je sistem tako narejen, da ne podpirajo takšnega enostavnega načina pridobivanja dovoljenj v manj razvitih državah, kjer je ponavadi postopek precej lažji in hitrejši. Da bi mu jo priznali, bi morala imeti stalno prebivališče na Cookovem otočju. No, poskusit ni greh, kajne? :D

<div class="photoset-grid" data-layout="1"> 
    <img src="/assets/images/28cookislands2/04.jpg" data-title="" data-lightbox="gr1">
</div><br/>

Ker je dolgo časa trajalo, da sem napisala novo objavo (za kar se vam opravičujem), je postala le ta precej dolga (ker Ana pove pač vse na dolgo in široko). S tem razlogom sem zapis razpolovila, saj vas ne želim prikleniti na male zaslone za toliko časa. Resnica pa je tudi ta, da ste redki borci, ki dejansko preberete članke od začetka do konca, če bi bilo predolgo, bi vas bilo še manj. :)
Se beremo kmalu (čisto zares!).

<div class="photoset-grid" data-layout="1"> 
    <img src="/assets/images/28cookislands2/13.jpg" data-title=";)" data-lightbox="gr1">
</div><br/>

Hvala ker ostajate. Obuti.

A.
---
layout: post
title:  "Spet doma in pogled nazaj"
date:   2017-06-05
published: true
author: Ana
---

<p class="intro"><span class="dropcap">P</span>rve dneve ob prihodu domov sem bila sprva malce zmedena, saj se je bilo treba navaditi na marsikaj novega, na vse ljudi s katerimi se toliko časa nisva videla, potrebno se je bilo bolj prilagajati, prav tako pa tudi midva ne preživljava več toliko časa skupaj kot prej, zaradi vseh obveznosti, ki so naju doletele ob prihodu. Vsi so naju spraševali po občutkih, kako se počutiva zopet doma, kakšne razlike opaziva, kaj bova sploh sedaj počela, katera je najina naslednja destinacija (pa sva komaj domov prišla?!) …</p>

Največja sprememba je bila cela podoba narave in družbe. Tako kot tisti predmet v osnovni šoli. Na Novi Zelandiji sva bila zaradi jeseni vajena malo hladnejših temperatur, stalnega vetra, močnega sonca. Tudi drevesa so imela že spremenjene barve iz zelene v bolj jesenske. Vse je bilo v znamenju priprave na zimo, počitek. Obirali so se jesenski sadeži, ki so bili na policah zato ponujeni po nižjih cenah kot sicer. Dan pa je zamenjala noč že ob šestih zvečer in dnevi so bili res kratki, prekratki, ko hočeš potovati okrog in se moraš v kampu namestiti že ob petih zvečer, da boš lahko še pri svetlobi pojedel večerjo, kaj šele da bi pomislil na večerno posedanje za mizo, saj zaradi mraza kaj hitro pobegneš v notranjost avta. 

<div class="photoset-grid" data-layout="2"> 
    <img src="{{ '/assets/images/26feelings/03.jpg' | relative_url }}" data-title="Lovljenje zadnjih sončnih žarkov med večerjo, ura pa okrog pol šestih popoldne. " data-lightbox="gr1">
    <img src="{{ '/assets/images/26feelings/07.jpg' | relative_url }}" data-title="Eden izmed jesenskih sadežev - tamarilla oziroma tree tomato, ki je v bistvu grmičasto sadje." data-lightbox="gr1">
</div><br/>

Ko sva prišla nazaj v Slovenijo pa je bilo vse v znamenju življenja, bujne rasti, energije, ki kar seva iz vsega živega. Ujela sva še nekaj cvetočih dreves, prijetnih pomladnih dišav … Izgubila pa sem občutek za dan, saj le ta tukaj traja do devetih zvečer, midva pa sva po navadi ob tej uri že dobro spala. Sicer pogrešam naravni cikel spanja, ko se odpraviš spat, ko se znoči in vstaneš, ko nastane dan, saj kaj takega prej nisem nikoli izkusila. Ko nastane noč, v svojih hišah prižgemo luči in smo pokonci še naslednjih nekaj ur, čeprav to za naše telo ni naravno, hkrati pa porabljamo energijo. V našem svetu pač ne gre več drugače, saj nam zmanjkuje časa za vse, zato je umetna svetloba za življenje skorajda nujno potrebna. Zaradi tega izuma se je svet tudi razvil, ljudje so se lahko izobraževali ob večernemu branju knjig itd. Hkrati pa se je včasih lepo vrniti v preteklost, ko se lahko pred spanjem malce umiriš in zazreš v svoje misli, ko te ne ovira nobena tehnologija. 

<div class="photoset-grid" data-layout="1"> 
    <img src="{{ '/assets/images/26feelings/06.jpg' | relative_url }}" data-title="V božičnem času sva imela na stropu avta speljane božične lučke na sončne celice, ki so pričarale malo prazničnega vzdušja in svetlobe." data-lightbox="gr1">
</div><br/>

Prva velika sprememba je bila tudi ponovna vožnja po desni strani ceste. V prvih trenutkih vožnje do doma se mi je zdelo, da se ves čas vozimo po napačni strani. Doživljala sem čisto iste občutke kot ob prihodu na Novo Zelandijo, ko se mi je zdel volan na drugi strani čisto čuden. Danes se mi zdi volan na levi strani čuden in ko sedim zraven voznika imam še vedno v mislih volan pred sabo. Še vedno moram pomisliti na katero stran se moram usesti. Kmalu po prihodu sem tudi že vozila avto in prvo sekundo, ko sem prižgala »žmigovce«, so začeli delati brisalci. Ker sva sedem mesecev vozila avtomatika, se je bilo treba ponovno navaditi na prestave in uporabo sklopke, kar je sicer zelo hitro steklo, saj si vseh potez podzavestno vajen, ampak še vedno pogrešam preprostost vožnje z avtomatikom. Zelo pozorna sem pri zavijanju na cesto, da slučajno ne grem na levo stran. Opažam pa tudi, da je slovenska kultura vožnje na splošno precej slabša od novozelandske. Še vedno povsod najdeš dobre in slabe voznike, a na Novi Zelandiji nisva nikoli doživela, da bi naju ljudje prehitevali na mestu, kjer vidljivost ni najboljša ali pa da bi ljudje v takšni meri kot tukaj sekali ovinke. Takšne stvari se ti skorajda samoumevne, dokler ne greš nekam, kjer to niso. Ni čudno, da smo tako visoko na evropski lestvici po številu nesreč!

<div class="photoset-grid" data-layout="2"> 
    <img src="{{ '/assets/images/26feelings/02.jpg' | relative_url }}" data-title="Vožnja po levi strani ceste." data-lightbox="gr1">
    <img src="{{ '/assets/images/26feelings/01.jpg' | relative_url }}" data-title="Volan na desni strani avta, na katerega sva se že čisto navadila, danes pa proces ponavljava na drugi strani avta. :)" data-lightbox="gr1">
</div><br/>

Opazila pa sem tudi, da se kot pešec vedno usmerjam na levo stran pločnika, ceste in prvi dan, ko sem prišla v Ljubljano, sem se počutila kar malce izgubljeno, ko je šel na Čopovi v mene nasprotno potujoči tok ljudi in sem se morala hitro opomniti na nova nenapisana pravila. Prav tako je potrebna posebna pozornost pri prečkanju ceste peš ali s kolesom, se spomniti v katero smer je treba najprej pogledati za smer vožnje, da te kakšen avto ne preseneti. Same stvari, ki so samoumevne že prvošolčkom, ti pa jih moraš ponovno ponotranjiti.

Že v Evropi se vsak narod nekoliko razlikuje od drugega, Novozelandci so načeloma evropski priseljenci, večinoma Angleži, Škoti, Irci, a sem prepričana, da niso podobni tipičnim Britancem in Ircem. Prav tako se malo razlikujejo tudi od našega naroda. Leta v izolaciji na otoku na drugi strani sveta so sčasoma prinesla spremembe, prav tako pa jih je zagotovo prinesla tudi blaginja. Precej malo ljudi v primerjavi s površino naseljuje Novo Zelandijo, zato imajo veliko prostora za pridelovanje hrane skozi celo leto, tako da kakšne revščine niso ravno poznali. Ker je danes država zelo razvita in politično zelo dobro urejena, so ljudje večinoma zadovoljni, srečni, sproščeni. Ni zaznati kakšne tekmovalnosti, škodoželja, pohlepa … 

<blockquote>Zaradi višjega standarda si tudi z minimalno plačo lahko privoščijo več kot Slovenci, tako da mislim, da se ne zgolj samo prebijajo skozi življenje, ampak so finančno in socialno bolj varni in od tukaj verjetno izhaja ta prijaznost in sproščenost ljudi. </blockquote>

Če vam povem čisto po pravici, lahko rečem, da so v primerjavi z nami tudi precej len narod, katerih slogan bi se glasil: »U izi skoz lajf pridt«! Ker veliko slabših in umazanih del nočejo delati, potrebujejo uvoz delovne sile (večinoma iz Azije). Ti delavci so ponavadi zelo pridni in se novih veščin hitro naučijo, kasneje pa zasedejo boljše položaje, kar gre Kiwijem malce v nos in jih zato manj »obrajtajo«. Imajo tudi zelo ugodno podnebje za rast sadja in zelenjave, a na njihovi zelenici kraljujejo zgolj ogromni žari za piknik in okrasne rastline s katerimi nimajo dela, kje da bi si kdo posadil svojo zelenjavo ali sadno drevo, če je pa bolj enostavno iti v supermarket.  

Vsekakor pa pogrešam njihov odnos do strank, ki je bil na najvišjem možnem nivoju. Nikoli, ampak res nikoli se nisi počutil tako, kot se kdaj pri nas, ko se včasih ljudje za šalterjem npr. obnašajo tako, da se vprašaš, kdo ga je dal na takšen položaj, če nima nobenih socialnih veščin za delo z ljudmi. 

<blockquote>Vedno si naletel samo na prijazne ljudi, ki so te kvečjemu nasmejali in ti dan polepšali, da ne omenjam, da čakanja v vrstah skorajda ne poznajo.</blockquote>
 
V trgovinah so se v primeru gneče začele odpirati nove in nove blagajne, tako da nisi rabil čakati niti minute. Prav tako je menda tudi zdravstvo zelo urejeno (na srečo nisva nikoli potrebovala obiskati katere od teh ustanov, zgolj po pripovedi drugih). Vsak dobi uro, ko je naročen pri zdravniku in če pacient čaka 15 minut, se mora takoj oglasiti na recepciji/pri medicinski sestri in se zadevo uredi. Stvari v glavnem resno štimajo, hkrati pa je vse skupaj ovito v sproščenost, kar ponavadi ne gre skupaj, a pri njih deluje. :D

Še veliko drugih malenkosti je zaradi katerih se z nostalgijo spominjam tega lepega obdobja, a se hkrati že navajam na staro življenje, ki je sedaj obogateno z novimi spomini. Lepo je spet videti vse ljudi, jesti dobro domačo hrano in koristiti študentske bone in druge ugodnosti. Čisto nič se ne morem pritoževati nad tem, da uživam že tretje poletje zapored, z vmesnimi letnimi časi, ki prav tako niso bili temperaturno grobi do naju.

<div class="photoset-grid" data-layout="1">
    <img src="{{ '/assets/images/26feelings/04.jpg' | relative_url }}" data-title="" data-lightbox="gr1">
</div><br/>







